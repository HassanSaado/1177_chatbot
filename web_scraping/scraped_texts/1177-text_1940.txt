Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Sjukdomar & besvär
Njurar och urinvägar
Njursvikt
Njursvikt
Vid njursvikt klarar njurarna inte av att rena kroppen. Då stannar skadliga ämnen och vatten kvar i kroppen som annars hade följt med urinen ut. Njursvikt kan vara akut eller kronisk. Behandlingen som du får beror på vilken typ av njursvikt och vilka besvär du har.
Hur mycket skadliga ämnen som blir kvar i kroppen beror på hur mycket njurarna påverkas.
Den vanligaste formen av njursvikt är kronisk njursvikt. Då har man ofta en njursjukdom som gör attnjurarnablir sämre med tiden. Ofta tar det flera år innan symtomen på kronisk njursvikt märks.
Vid akut njursvikt kommer besvären snabbt, inom några dagar eller ett par veckor. De flesta blir helt friska efter att ha haft akut njursvikt.
Symtom
Du får oftast inga symtom om njurarna bara fungerar lite sämre. Däremot kan du märka till exempel det här:
Det finns blod i urinen när du kissar.
Urinen skummar när du kissar.
Dessa symtom beror då på ennjurinflammation.
När njurarna fungerar allt sämre kan du också få ett eller flera av följande symtom:
Du känner dig trött.
Du har klåda på kroppen.
Du har sämre aptit.
Vid mycket svåra besvär kan du också ha ett eller flera av följande symtom:
Du mår illa och kräks.
Du får svullna ben.
Du får svårt att andas.
När ska jag söka vård?
Kontakta envårdcentraleller enjouröppen mottagningså snart det går om du har ett eller flera av följande besvär:
Du är mycket trött, mår illa och det kliar på kroppen.
Du har blod i urinen eller har skummande urin.
Du kissar betydligt mindre än vanligt.
Du behöver inte söka vård någon annanstans om det är stängt. Vänta tills den jouröppna mottagningen eller vårdcentralen öppnar.
Ring telefonnummer 1177 om du vill hasjukvårdsrådgivning. Då får du hjälp att bedöma dina symtom eller hjälp med var du kan söka vård.
Undersökning
På vårdcentralen får du berätta om dina besvär.
Dittblodtryck mäts.
Du fårlämna urinprov. Det ska helst lämnas på morgonen efter en natts sömn, så kallad morgonurin.
Du får också lämnablodprov.Vanliga blodprov ärprov som mäter halten av kreatininoch prov som mäter halten av proteinet Cystatin C. Dessa prov visar hur dina njurar fungerar.
Du kan också vid ett ytterligare besök få göra en mer noggrann undersökning som kontrollerar exakt hur dina njurar fungerar. Med en spruta får du ett ämne in i blodet. Det kallas iohexol. Efter några timmar får du lämna ett blodprov som mäter hur mycket iohexol som finns kvar i blodet. Ju snabbare ämnet försvinner ur blodet, desto bättre fungerar njurarna.
Njurbiopsi - vävnadsprov från njuren
Du kan få lämna ett vävnadsprov från njuren. Det kallasnjurbiopsi. Provet tas med en speciell nål efter att huden har lokalbedövats.
Vad beror akut njursvikt på?
Akut njursvikt utvecklas inom några dagar eller ett par veckor.
Det kan finnas flera orsaker till akut njursvikt. En vanlig orsak är att för lite blod passerar genom njurarna. Det kan till exempel uppstå vid olyckor där man förlorar mycket blod. Några andra exempel är vid en kraftig allergisk reaktion eller vidsepsis, även kallad blodförgiftning.Då kan även andra organ fungera sämre.
Om det uppkommer ett hinder för urinen att lämna njurarna kan de skadas så mycket att njurarna slutar att fungera.
Akut njursvikt kan också bero på någon sjukdom i njurarna men det är ovanligt.
Plötslig vätskebrist kan leda till akut njursvikt
Vid svår diarré eller kraftiga kräkningar kan man få vätskebrist. Då minskar mängden blod i kroppen och blodtrycket sjunker. När blodtrycket sjunker strömmar för lite blod genom njurarna. Kroppen kan då ofta vidga blodkärlen som leder till njurarna så att det ändå blir tillräckligt med blod. Men njurarna skadas så att de inte längre fungerar om blodtrycket är alltför lågt under en längre tid.
En del personer har större risk för detta. Det gäller främst om du har problem medåderförfettningeller om du tar vissa läkemedel.
Läkemedel som kan göra blodflödet till njurarna sämre är till exempel dessa:
Antiinflammatoriska smärtstillande läkemedel, så kallade NSAIDsom innehåller till exempel ibuprofen, och naproxen.
Vissa läkemedel mot högt blodtryck som innehåller enalapril, ramipril, kandersartan, irbesartan, valsartan eller losartan.
Det kan finnas hinder i urinvägarna
Akut njursvikt kan också bero på olika typer av hinder som gör att urinen inte kan lämna njurarna eller urinblåsan. Det kan till exempel vara något av detta:
Det finns en tumör i urinvägarna, eller en tumör som trycker mot urinvägarna.
Prostatakörteln är förstorad.
Det finnsen sten i urinblåsan.
Om det samlas urin i urinblåsan så att den blir full kan trycket upp mot njurarna öka. Då kan njurarna fungera sämre.
Det leder till njursvikt om hindret påverkar båda njurarna. Om hindret bara påverkar den ena njuren har den andra njuren oftast tillräckligt med kapacitet kvar.
Sorkfeber
Virussjukdomensorkfeberär en akut inflammation i njurarna som kan leda till njursvikt. Sjukdomen sprids till människor av smittade skogssorkar. Vanliga symtom är hög feber, ont i musklerna, och mycket ont i magen och ryggen. Sorkfeber förekommer främst norr om Dalälven, i Dalsland och i Värmland.
Svampförgiftning
Du kan få akut njursvikt om du har blivit förgiftad av giftig svamp. En giftig svamp i Sverige som ger njurskador är toppig giftspindling. Den kallades tidigare för toppig giftspindelskivling.
Läs mer om giftiga svampar på giftinformationscentralens webbplats.
Stora skador på muskler
Du kan också få akut njursvikt om du har fått stora skador på en eller flera muskler. Sådana skador kan uppkomma vid till exempel bilolyckor. Det beror på att ämnet myoglobin frigörs från musklerna och fastnar i njurarna.
Blodsjukdomar och reumatiska sjukdomar
En del blodsjukdomar och vissa reumatiska sjukdomar kan också orsaka akut njursvikt. Dessa sjukdomar är till exempel de här:
myelom
granulomatös polyangit
SLE.
Vad beror kronisk njursvikt på?
Vid kronisk njursvikt är det vanligast att njurarna långsamt blir sämre under många år. Det kan till exempel vara under 10 till 30 år.
De vanligaste orsakerna till kronisk njursvikt
De vanligaste orsakerna till kronisk njursvikt är dessa:
njurinflammation
diabetes typ 1ochdiabetes typ 2som du har haft under en längre tid
kraftigåderförfettning.
Mindre vanliga orsaker till kronisk njursvikt
Här är exempel på mindre vanliga orsaker till kronisk njursvikt:
Ärftliga njursjukdomar. Ett exempel är polycystisk njursjukdom.
En del blodsjukdomar och reumatiska sjukdomar. Några exempel ärmyelom,granulomatös polyangit ochSLE.
Hinder i urinledarna eller urinblåsan som har gjort det svårt att kissa en längre tid. Ett exempel kan varaförstorad prostata.
Högt blodtryck under en längre tid.
Behandling vid akut njursvikt
Du får behandling för orsaken till att njurarna fungerar sämre. Det kan till exempel vara att du får något av detta:
Du fårvätska genom droppom du har vätskebrist.
Du fåren kateter i urinblåsanom prostatan hindrar urinen.
Du kan behöva få behandlingen på sjukhus under en kortare tid. En del kan behöva vårdas på en intensivvårdsavdelning tills njurarna fungerar som de ska igen. De flesta blir helt friska efter att ha haft akut njursvikt.
Behandling vid kronisk njursvikt
Vid kroniska njursjukdomar blir njurarna långsamt sämre och leder på lång sikt till njursvikt.
Det finns ingen behandling som gör att du blir helt frisk. Behandlingen som du får ska bromsa att njurarna blir sämre.
Du kan få en bra njurfunktion igen om du får en transplanterad njure från en annan person.
Kronisk njursvikt kan ge olika symtom. Här kan du läsa om vanliga behandlingar som hjälper vid olika symtom. En del exempel är behandlingar med läkemedel, andra är sådant som du kan göra själv.
Läkemedel mot högt blodtryck
Du som har högt blodtryck fårläkemedel som sänker blodtrycket.
Järn kan hjälpa mot trötthet
Trötthet kan delvis bero på att du har lågt blodvärde. Lågt blodvärde innebär att du har låg halt avhemoglobin i blodet. Då kan du få sprutor med järn och med hormon som höjer blodvärdet.
Tabletter mot illamående och kräkningar
Vid illamående och kräkningar kan det ibland hjälpa att få behandling med bikarbonat i form av tabletter
Vätskedrivande läkemedel
Du kan få behandling med vätskedrivande läkemedel om du är svullen och har svårt att andas. Besvären beror på att kroppen samlar på sig för mycket vatten.
Läkemedel, krämer och ljusbehandling vid klåda
Det finns olika behandlingar för att det ska klia mindre, till exempel de här:
Läkemedel som innehåller antihistaminer.
Mjukgörande krämer.
Duscholja eller badolja i stället för tvål, eftersom tvål torkar ut huden.
Kläder av bomull närmast huden.
Ljusbehandling med ultraviolett ljus på sjukhus. Men du måste få behandlingen ofta, ibland flera gånger i veckan.
Vaccin om du är känslig mot infektioner
Du som har en svår form av njursvikt är ofta känslig mot infektioner. Därför erbjuds du bland annatvaccination mot influensa.
Du kan få ändrad kost och läkemedel
Vid svår njursvikt kan det uppstå förändringar i hur kroppen tar hand om olika näringsämnen. Det påverkar hur kroppen tar hand om protein, och förändrar balansen av salterna kalium och kalcium.
En hög nivå avkalium i blodetkan vara mycket påfrestande för hjärtat. Det kan hjälpa att undvika att äta mat som innehåller kalium. Kalium finns bland annat i nötter, choklad, bananer och citrusfrukter.
Det finns också läkemedel som sänker kaliumnivån.
D-vitamin som behandling kan hjälpa vid förändringar i kalciumnivåer.
Du kan också behöva ändra kosten och ta vissa läkemedel tillsammans med maten.
Att äta mat som innehåller mindre mängd protein kan lindra symtom vid njursvikt. Det är också bra att undvika läsk.
Många av de restprodukter som samlas i kroppen kommer från kroppens nedbrytning av protein från maten. Det bildas mindre restprodukter om du äter mat med mindre protein.
Många läskedrycker innehåller mycket fosfat som påverkar kroppens kalciumbalans. På lång sikt påverkas då skelettet och blodkärlen mycket negativt. Skelettet urkalkas och blodkärlen förkalkas.
För att ändra kosten behöver du hjälp av en dietist, det är viktigt för att vara säker på att du får i dig tillräckligt med näring. Ändra inte kosten alltför mycket själv utan att få råd från en dietist.
Träning är bra på flera sätt
Konditionsträning kan ibland hjälpa till att sänka blodtrycket. En bra kondition hjälper dig också att klara av en behandling med dialys på ett bättre sätt.
En mycket svår njursvikt gör ofta att muskelstyrkan avtar. Därför är det bra att träna upp konditionen och styrkan. Prata med din läkare om var och hur du kan få hjälp med fysisk träning.
Dialysbehandling vid svårare njursvikt
När njurarna fungerar mycket sämre kan du få besvär som inte kan behandlas med läkemedel eller genom att du ändrar kosten. Då behöver du dialysbehandling eller en njurtransplantation.
Det finns bloddialys och bukhinnedialys. Vidbloddialysrenas blodet i en dialysmaskin. De flesta får sin behandling på en dialysavdelning, men en del får sin behandling hemma.
Vidbukhinnedialysär det din egen bukhinna som används som filter. De flesta som har bukinnedialys sköter sin behandling själv.
Njurtransplantation
Ennjurtransplantationär en operation där en transplanterad njure ersätter dina njurar som inte längre fungerar. Du kan få en njure av en person som lever eller en person som nyligen har dött.
Det kan ta tid att återhämta sig efter en njurtransplantation, men de flesta mår mycket bra efter en tid.
Kan jag förebygga njursvikt?
Det finns en del som du kan göra för att minska risken för att få njursvikt. Mycket handlar om livsstilsvanor såsom mat, alkohol, rökning och fysisk aktivitet.
När man blir äldre är det vanligt att få högt blodtryck. Då ökar risken att få njursvikt.
För dig som har diabetes eller högt blodtryck är risken större. Därför är det extra viktig att du följer den behandling som du har fått av din läkare. Vid diabetes är det också större risk att få högt blodtryck tidigt.
Läsmer om vad du kan göra själv vid högt blodtryck.
Läs mer omvad du kan göra själv vid diabetes.
Bra vanor
Här är råd om bra vanor:
Träna och rör på dig.
Ät hälsosamt. Du bör till exempel låta bli att använda för mycket salt.
Undvik att röka, eftersom rökning skadar blodkärlen. Det finnshjälp att få om du röker och vill sluta.
Undvik alkohol. Det finnshjälp att få om du vill få hjälp att sluta dricka alkohol.
Använd inte vissa läkemedel när du blir magsjuk
Vid magsjuka ska du inte använda läkemedel mot högt blodtryck ellerantiinflammatoriska smärtstillande läkemedel, så kallade NSAID.
Prata med läkare för att får råd om hur du ska göra.
Var noga med vilken svamp du äter
Ät bara svamp som du säkert vet är ätlig. Den giftigaste svampen i Sverige som ger njurskador är toppig giftspindling.
Läs mer om giftiga svampar på giftinformationscentralens webbplats.
Var noga med behandling och kontroller
Det är viktigt att vara noga med behandlingen och att du går på kontroller om du har högt blodtryck eller diabetes.
Hur påverkar njursvikt livet?
Att få kronisk njursvikt innebär en stor förändring. Du kanske måste ta flera läkemedel varje dag och gå på regelbundna kontroller på en njurmedicinsk mottagning. På sikt kanske du behöver dialys eller en njurtransplantation.
Prata med din läkare eller en kurator
Det är vanligt att fundera mycket över sin sjukdom. Det kan vara om fysiska, psykiska och sociala frågor. Prata med din läkare eller den kurator som är kopplad till den njurmedicinska mottagningen där du får behandling. Med kuratorn kan du bland annat prata om hur du känner för sjukdomen och hur du tror att livet kommer att förändras.
Dialys kräver planering i vardagen
Att börja med dialys kan vara en jobbig upplevelse. Det kräver en del planering och tar tid i vardagen. På dialysmottagningar finns det ofta en kurator som du kan prata med om dina funderingar.
Njursvikt kan påverka sexlivet
Det är vanligt att du har minskad sexlust om du har svår njursvikt. Du kan till exempel vara trött eller vara påverkad av din sjukdom på andra sätt. Män kan också få problem att få stånd och behålla ståndet. Prata med en läkare eller med en sjuksköterska om du upplever att sjukdomen påverkar ditt sexliv. De är vana att få sådana frågor och kan ge råd.
Att tänka på om du får nya läkemedel
Berätta alltid för läkaren att dina njurar fungerar sämre om du ska få ett nytt läkemedel. En del läkemedel kan ge för höga halter av läkemedlet i blodet. Det gäller framför allt följande läkemedel:
en del läkemedel vid diabetes
en del hjärtmediciner
en del typer av antibiotika.
Få råd från patientförening
Du kan kontakta en patientförening för att få tips och råd. Där kan du också komma i kontakt med andra som har liknande erfarenheter.
Njurförbundetär en patientförening för personer med njursjukdomar och deras närstående. Föreningen består av regionföreningar över hela landet. De anordnar olika aktiviteter och möten för sina medlemmar. Njurfunk är Njurförbundets medlemstidning som kommer ut med fyra nummer per år.
Graviditet och njursvikt
Oftast påverkas inte förmågan att bli med barn så mycket om du har lätt njursvikt. Däremot påverkas den om du har svår njursvikt. Vid mycket svår njursvikt kan mensen minska eller upphöra. Det är ovanligt att bli gravid vid svår njursvikt.
Att bli gravid vid svår njursvikt innebär risker, både för den som är gravid och för fostret. Prata med din läkare om du har svår njursvikt och vill bli gravid. Då får du veta vilka förutsättningar du har.
Efter ennjurtransplantationblir fertiliteten bättre.
Vad händer i kroppen?
Njurarnarenar blodet från olika ämnen som kroppen inte behöver. Ämnena kallas för restprodukter. Njurarna leder också bort vatten som kroppen inte behöver. Vattnet och restprodukterna leds bort ur kroppen med urinen.
Vid njursvikt fungerar inte njurarna som de ska. Kroppen gör då sig inte av med restprodukter och vatten i tillräcklig mängd utan de stannar kvar i kroppen.
När det samlas fler restprodukter och vatten i kroppen kan du bland annat bli trött, illamående och få klåda. Skelettet kan bli skörare. Det kan också ge ökad risk för hjärt- och kärlsjukdomar. En ökad mängd vatten i lungorna och lungsäcken kan göra att du får svårt att andas.
I njurarna bildashormonsom styr hur många röda blodkroppar som bildas i kroppen. Vid njursvikt bildas för lite sådant hormon och för få blodkroppar. Då blir blodvärdet lågt och du fårblodbrist.
En del har större risk att få njursvikt
Njurarna blir långsamt sämre med åldern hos alla människor. Men åldrandet leder inte automatiskt till njursvikt som behöver behandlas.
Du som hardiabetesellerhögt blodtryckhar en ökad risk att få njursvikt.
Påverka och delta i din vård
För att du ska kunna vara aktiv i din vård och ta beslut är detviktigt att du förstår informationen du får av vårdpersonalen. Ställ frågor om det behövs. Du kan också be att få informationen utskriven så att du kan läsa den i lugn och ro.
Du har möjlighet attfå hjälp av en tolk om du inte talar svenska. Du har också möjlighet attfå hjälp av en tolk om du till exempel har en hörselnedsättning.
Mer på andra webbplatser
Njurförbundet
Svenskt njurregister
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Symtom
När ska jag söka vård?
Undersökning
Vad beror akut njursvikt på?
Vad beror kronisk njursvikt på?
Behandling vid akut njursvikt
Behandling vid kronisk njursvikt
Kan jag förebygga njursvikt?
Hur påverkar njursvikt livet?
Graviditet och njursvikt
Vad händer i kroppen?
Påverka och delta i din vård
Läs mer på 1177.se
Så fungerar njurar och urinvägar
Njurarna renar blodet från ämnen som inte behövs i kroppen. Sådana ämnen kallas restprodukter. I njurarna bildas urin och restprodukterna lämnar kroppen med urinen. Njurarna är också viktiga för att reglera vattenbalansen, saltbalansen och blodtrycket i kroppen.
Bloddialys – hemodialys
Du kan få behandling med dialys när dina njurar inte fungerar. Vid bloddialys renas din kropp genom att blodet passerar ett filter i en speciell maskin. Du får behandlingen på en dialysmottagning eller hemma. Du mår bättre en till två veckor efter att du har börjat med dialys.
Bukhinnedialys – peritonealdialys
Du kan få behandling med dialys när dina njurar inte fungerar som de ska. Vid bukhinnedialys renas blodet med hjälp av kroppens egen bukhinna som filter. Du kan ofta sköta behandlingen hemma eller på jobbet. Du kan också få hjälp av utbildad hemtjänstpersonal.
Njurtransplantation
Du kan få en njurtransplantation när dina egna njurar inte längre fungerar som de ska. En transplantation innebär att du får en ny njure inopererad. Du kan få njuren från en levande person eller från en person som nyligen dött.
Njurinflammation
Vid njurinflammation fungerar njurarna inte som de ska. Många som får en njurinflammation blir helt friska. Men det är viktigt att du får behandling om inflammationen inte läker av sig själv.
Kom ihåg att vaccinera dig
Vaccinera dig mot influensa och covid-19 om du till exempel är äldre, gravid eller har vissa sjukdomar. Det minskar risken att du blir allvarligt sjuk. Här kan du läsa mer.
Patientlagen
Patientlagen är en lag som har tagits fram för dig som är patient. I lagen beskrivs bland annat vilken information du ska få om din vård.
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.