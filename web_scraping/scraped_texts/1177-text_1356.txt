Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Undersökning & behandling
Undersökningar och provtagning
Bildundersökningar och röntgen
Röntgen av tjocktarmen på barn
Röntgen av tjocktarmen på barn
En tjocktarmsröntgen kan visa om barnet har något stopp mellan tjocktarmen och tunntarmen. Undersökningen kan också visa om tarmens slemhinna är svullen, inflammerad eller skadad. För att tarmen ska synas tydligt vid undersökningen får hen kontrastmedel genom ändtarmen. Undersökningen gör inte ont och som närstående kan du vara med hela tiden.
Här kan du läsa mer allmän information omröntgen av barn.
Förberedelser
Barn som ska få tjocktarmen röntgad bör endast få viss mat och dryck dagen före undersökningen. Lämplig mat och dryck är till exempel följande:
välling, men inte fullkornsvälling
bröstmjölk eller bröstmjölksersättning
mjölk
vatten
saft
nyponsaft
buljong
filmjölk
yoghurt
kokt fisk
kyckling
ris
spagetti.
Barnet ska helst inte äta eller dricka följande:
gröt
potatis
grönsaker
grovt bröd
fet mat.
Vad barnet får äta och dricka på själva undersökningsdagen skiljer sig åt beroende på ålder. Du får mer information från sjukhuset där barnet ska undersökas.
Barn över ett år behöver lavemang
Barnets tjocktarm behöver tömmas och rengöras för att bilderna ska bli tydliga. Det gäller för barn över ett år.
Tarmen töms med hjälp av ett lavemang i form av ett så kallat klysma. Klysma finns att köpa receptfritt på ett apotek och ser ut som en tandkrämstub med lång pip. Tuben innehåller en vätska som sprutas in i ändtarmen. Vätskan rengör tarmen och stimulerar den så att barnet behöver bajsa.
Barnet behöver lavemang både kvällen före undersökningen och på undersökningsdagens morgon. Lavemanget görs hemma, som en del av förberedelserna.
Barn över tre år får även ofta laxermedel i form av tabletter dagen före undersökningen. Tabletterna gör att barnet behöver bajsa.
Förberedelserna skiljer sig åt beroende på barnets ålder. Du får mer detaljerad information från sjukhuset där hen ska undersökas.
Det är bra om barnet kissar före undersökningen så att hen inte blir kissnödig när den pågår.
Syskon bör inte följa med till undersökningen.
Hur går undersökningen till?
Barnet får ta av sig på underkroppen och ligga på ett undersökningsbord. Kameran hänger ovanför i taket. Vid den här undersökningen används så kallad genomlysning. Det betyder att kameran tar rörliga bilder så att det blir en film.
Sjuksköterskan eller läkaren sätter en liten pip i barnets stjärt för att kontrastmedel ska kunna sprutas in. Kontrastmedel är en vätska som gör att tarmen syns tydligare på röntgenbilderna. Medlet tas inte upp i kroppen och är inte skadligt.
Det kan kännas lite obehagligt när kontrastmedlet kommer in, ungefär som ett lavemang. Men det går snabbt över. En del barn får lugnande läkemedel, men ofta går det bra utan.
Barnet kan behöva vända på sig
Läkaren kan se hur tarmen ser ut på en bildskärm. Barnet kan behöva vända och vrida på sig för att bilderna ska bli tydliga och synas från olika vinklar.
Du kan vara med hela tiden
Själva undersökningen tar mellan 30 och 60 minuter. Du som närstående kan vara med vid undersökningen. Det finns skyddsförkläde som du får låna för att undvika onödig röntgenstrålning. Tala om för vårdpersonalen om du är gravid.
Vad kan undersökningen visa?
En tjocktarmsröntgen kan visa om det finns något stopp mellan tjocktarmen och tunntarmen. Undersökningen kan också visa om tarmens slemhinna är svullen, inflammerad eller skadad.
Undersökningen kan också visa om ett barn har den medfödda sjukdomenHirschsprungs sjukdom, som kan orsaka förstoppning.
En tjocktarmsröntgen kan även användas som behandling vid så kalladinvagination.
Hur mår barnet efteråt?
Efter undersökningen finns det kvar kontrastmedel i tjocktarmen. Därför känner de allra flesta barn att de behöver bajsa efteråt. Innan barnet får gå hem tar läkaren eller sjuksköterskan en bild för att se att det mesta av kontrastmedlet är borta.
Ibland ligger lite kontrastmedel kvar i tarmen, men det bajsar barnet ut senare. Bajset kan vara lite grått efter undersökningen, men färgen blir som vanligt igen efter några dagar.
Hur får jag reda på undersökningsresultatet?
Efter undersökningen analyserar en läkare bilderna. Hen skickar sedan svaret till den läkare som bestämde att barnet skulle undersökas. Ni får oftast svar inom en vecka, men ibland går det fortare än så.
En röntgenundersökning är inte skadlig
En röntgenundersökning kan vara till stor nytta för att ställa diagnos och behandla olika skador och sjukdomar. Vid varje undersökning går röntgenstrålar genom kroppen, men stråldosen är anpassad så att den blir så liten som möjligt. Här kan du läsa mer omstrålning vid röntgenundersökningar.
Påverka och delta i ditt barns vård
Du kansöka vårdför ditt barn på vilken vårdcentral eller öppen specialistmottagning du vill i hela landet. Ibland krävs detremisstill den öppna specialiserade vården.
Du ska förstå informationen
Du ska vara vara delaktig i ditt barns vård. Därför är det viktigt att duförstår informationensom du får av vårdpersonalen. Ställ frågor om det behövs. Du ska till exempel få information om behandlingsalternativ ochhur länge barnet kan behöva vänta på vård och behandling.
Du har möjlighet att få hjälp av en tolkom du inte pratar svenska. Du har också möjlighet att få hjälp av en tolk omdu har en hörselnedsättning.
Ju äldre barnet är desto viktigare är det att hen får varadelaktig i sin vård.
Så kan du förbereda barnet för besök i vården
Både du och barnet kan ha funderingar och frågor inför ett besök i vården. Det är bra omni kan förbereda er hemma. Det finns olika tips beroende på hur gammal barnet är.
Mer på 1177.se
Röntgen av barn
Förbereda barn för besök i vården
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Förberedelser
Hur går undersökningen till?
Vad kan undersökningen visa?
Hur mår barnet efteråt?
Hur får jag reda på undersökningsresultatet?
En röntgenundersökning är inte skadlig
Påverka och delta i ditt barns vård
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.