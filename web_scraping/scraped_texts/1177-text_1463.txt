Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Barn & gravid
Att ta hand om barn
Praktiska råd i vardagen
Att börja gå på pottan eller toaletten
Att börja gå på pottan eller toaletten
Det är väldigt olika hur gamla barn är när de slutar med blöja. En del låter sina bebisar kissa och bajsa i till exempel pottan eller toaletten redan från födseln, medan andra väntar tills barnet är lite äldre.
Precis som med allt annat som barn lär sig, kommer ditt barn i sin egen takt att öva på att kissa och bajsa på pottan eller toaletten i stället för i blöjan.
Det viktiga är att göra det som känns bäst för både barnet och dig. Var positiv och tillåtande. Tvinga inte ett barn att sitta på pottan eller toaletten, det kan göra att hen tycker att det är något obehagligt och dåligt.
Det är också viktigt att inte använda blöja på barn som vill sluta använda blöja. Uppmuntra i stället barnet om hen vill själv.
Att lära ett barn att använda pottan eller toaletten brukar kallas för potträning.
När är en bra ålder att börja potträna barnet?
Det är bra att börja potträna barnet innan hen har börjat gå. Det är viktigt att du som vuxen är motiverad.
Barn som går på pottan eller toaletten tidigt kan lättare tömma urinblåsan eller tarmen. När barn är i ettårsåldern brukar de dessutom vara intresserade av att härma, så det kan vara en bra ålder för att börja prova pottan eller toaletten.
Allt fler barn använder blöja högre upp i åldrarna. En av anledningarna är att dagens engångsblöjor är så effektiva att de känns torra på ytan trots att barnet har kissat.
Kan bebisar kissa och bajsa på pottan?
Det går att låta bebisar bajsa och kissa i handfatet, på toaletten eller i pottan när de är riktigt små, om det känns bra för barnet och dig. Tanken är att du lär dig känna igen barnets signaler för när hen behöver bajsa och kissa.
Eftersom nyfödda bebisar inte kan sitta själva får du hålla barnet i knävecken över handfatet eller toaletten, med barnets rygg mot dig. Det kallas också för grodposition. När barnet blir lite större kan hen själv sitta på pottan eller på toaletten med en barntoalettsits. Du behöver då fortfarande hålla i barnet.
Att låta bebisar kissa och bajsa i till exempel pottan kallas också för babypottning eller EC, elimination communication.
Att börja med potträning
Börja potträningen när det passar dig och din familj, helst när det inte sker så stora förändringar i barnets liv.
Låt barnet sitta på pottan när hen visar tecken på att vilja kissa eller bajsa, till exempel om barnet tar sig på blöjan. Du kan prova att sätta barnet på pottan eller toaletten efter måltider, sovstunder eller vid blöjbyten.
Från att barn är mellan ett och två år brukar de kunna visa att de är redo att sluta med blöjan genom att göra en eller flera av dessa saker:
Barnet börjar bajsa på regelbundna tider.
Blöjan är torr under längre perioder.
Barnet tycker illa om att ha bajs i blöjan.
Barnet drar i blöjan eller sätter sig på huk.
Gå utan blöja ibland
Låt barnet vara utan blöja ibland. Det kan vara lättare att sluta med blöja på sommaren, när barnet kan vara lättklädd eller naken.
En del provar att ge barnet trosor, kalsonger, tygblöjor eller så kallad potträningsbyxa, så att barnet lättare ska känna när hen blir blöt.
När barnet går utan blöja, erbjud pottan eller toaletten då och då. Du kan till exempel säga "Kom, vi går och kissar!". Sedan kan ni försöka låta stunderna utan blöja bli längre och fler.
En del barn vill sitta på toaletten
Många barn vill ha en potta att sitta på, men en del tycker om att sitta på toaletten som föräldrar och eventuella äldre syskon gör. Det finns barnsitsar som du kan lägga på den vanliga sitsen. Sätt gärna en pall framför toalettstolen som barnet kan vila fötterna på. Det är både säkrare och bekvämare, och gör det lättare när barnet ska krysta.
Försök att göra pottbesöken eller toalettbesöken roliga och behagliga. Till exempel kan du läsa en bok för barnet. Stressa inte och bedöm inte barnet utifrån om det kommer något i pottan eller inte. Kommentera inte heller om det tar lång tid.
Låt barnet styra
Låt barnet styra när det är dags att gå på toaletten, även om det är mitt i maten. Barn blir ofta bajsnödiga när de har ätit eftersom tarmens tömningsreflex utlöses då.
Passa på att erbjuda pottan eller toaletten precis när barnet har vaknat eller ätit. Om det kommer något kan du till exempel bekräfta barnet med att säga "vad skönt att du slipper bajs i blöjan". Ibland kommer ingenting och då kan du säga "vi gör ett nytt försök om en stund."
En del vill fortsätta att bajsa i blöjan
En del barn vill kissa i pottan eller toaletten, men fortsätta att bajsa i blöjan. Försök att fortsätta erbjuda pottan men stressa inte. Ha tålamod, alla barn är olika.
En del barn har svårt att bajsa när de står upp. Barn som sitter på pottan eller toaletten kan lättare tömma tarmen och bajset kommer snabbare. Låt barnet fortsätta bajsa i blöjan om hen vill, men förklara att det är bäst att bajsa inne på toaletten. Lossa gärna lite på blöjan.
Barn behöver lugn och ro för att kunna slappna av när de ska bajsa, och kan därför gå undan för att få vara ifred. Ge barnet det lugnet även på toaletten, och låt barnet vara själv tills hen är klar. Det gäller lite äldre barn som kan sitta själva på pottan eller toaletten, och även barn som bajsar i blöjan.
Små barn behöver hjälp att torka sig
Barn behöver hjälp att torka sig de första åren, men brukar klara det själva när de börjar skolan. Lär barnet redan från början att alltidtvätta händernaefter toalettbesök.
Ha tålamod
Barn som precis har lärt sig att gå på pottan eller toaletten kissar eller bajsar på sig ibland. Ha tålamod och uppmuntra barnet. Det är viktigt att inte bli arg eller ge barnet skuldkänslor. En del barn blir torra över en natt eller på en vecka, för andra tar det veckor eller månader.
Om lite äldre barn kissar eller bajsar på sig
Ibland kan barn som har varit torra länge börja kissa ellerbajsa på sig. Det kan till exempel bero på att barnet har en infektion eller att det har hänt något särskilt på förskolan eller i familjen. Det brukar gå över efter ett tag.
Kan behöva blöja på natten länge
Många barn behöver blöja på natten ganska länge trots att de är torra på dagen. Pröva att låta barnet sova utan blöja när du märker att hen börjar vakna med torr blöja. Det är bra om barnet kissar innan hen lägger sig. Du kan även lägga plastad frotté eller engångsskydd under lakanet för att skydda madrassen.
Små barn kan kissa ganska många gånger under natten. När barnet är överfem år och kissar i sängen flera gånger i veckan kallas det för sängvätning
Pottskräck
Om barnet blir rädd för att bajsa och inte vill sitta på pottan eller toaletten kallas det för pottskräck. Det kan bero på att barnet har förstoppning och att det då gör ont när hen ska bajsa. Barnet kan också få sprickor i ändtarmsöppningen av hårt bajs.
Det finns olika sätt att behandla förstoppning. Här kan du läsa merom förstoppning och vad du kan göra.
När och var ska jag söka vård?
Kontakta enbarnavårdscental, BVC,om du behöver råd och hjälp med barnets toalettvanor. Det kan till exempel vara om någon eller flera av dessa punkter gäller:
Du är orolig eller har frågor kring att barnet ska sluta med blöja.
Barnet verkar ha ont när hen bajsar.
Barnet vid fem års ålderkissar på sig på dagenellerkissar på sig på natten, särskilt om hen själv tycker att det är besvärligt.
Barnetär äldre än fyra år och bajsar på sig.
Ringtelefonnummer 1177om du vill ha sjukvårdsrådgivning och hjälp att bedöma symtom.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
När är en bra ålder att börja potträna barnet?
Att börja med potträning
Om lite äldre barn kissar eller bajsar på sig
Pottskräck
När och var ska jag söka vård?
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.