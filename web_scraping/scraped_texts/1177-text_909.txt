Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Sjukdomar & besvär
Hud, hår och naglar
Hårbotten och hårsäckar
Huvudlöss
Huvudlöss
Huvudlöss finns i håret, nära hårbotten. De kan göra att det kliar i hårbotten. Huvudlössen sprids genom kontakt hår mot hår. Du kan upptäcka löss genom att kamma igenom håret över ett vitt underlag. Du kan själv behandla med receptfria lusmedel.
Den här texten finns även pålätt svenskasamtöversatt till flera språk.
Vem som helst kan få huvudlöss. Det har ingenting med hygien att göra. Huvudlössen sprider inte någon sjukdom.
Sprids genom kontakt hår mot hår
Huvudlössen lever av människors blod. De förflyttar sig genom att klättra på hårstråna. Hårstråna behöver vara minst tre centimeter för att lössen ska trivas. Lössen kan inte flyga eller hoppa.
Lössen sprids därför genom direktkontakt huvud mot huvud.
Det kan vara när barn sitter tätt tillsammans och exempelvis använder samma surfplatta eller i andra situationer när barn är i kontakt med varandras huvuden.
Löss som hamnat utanför håret, till exempel på golvet eller i soffor är försvagade och kan inte förflytta sig utan att ha ett hårstrå att greppa tag i. Därför finns det inget egentligt behov av att rengöra lakan, handdukar eller leksaker.
Lössen kan möjligen spridas från hår i kammar och borstar, som därför bör rengöras.
Hur upptäcker jag löss?
Huvudlöss går oftast att se med blotta ögat. Vuxna löss är två till tre millimeter långa. Unga löss är mindre och kan vara svåra att upptäcka.
Lusens färg är grå, brun, svart eller röd. Den skiftande färgen beror på hur lång tid som gått sen lusen sög blod.
Oftast kliar det i hårbotten om du har löss, men du kan ha löss utan att det kliar. Det kliar på grund av att du blir överkänslig mot lusens saliv. Klådan kommer först 4-6 veckor efter att du smittats. Klådan kommer snabbare om du blir smittad igen, redan efter några dygn. Vuxna med löss och barn som nyligen har smittats saknar ofta symtom, och kan därför vara en dold smittkälla.
Svart pulver på kudden eller kragen kan vara lusens avföring eller ömsade lusskinn.
Leta efter löss med hjälp av luskam
Det enklaste sättet att upptäcka om du har löss är att använda en luskam. Välj en luskam som är CE-märkt, vilket visar att den uppfyller EU:s regelverk. Du kan fråga på ett apotek om du är osäker. Kammen ska ha täta och styva tänder. Om kammen är ljus syns lössen bäst.
Kamma igenom hela håret noggrant, från hårbotten längs hela hårstrået. Det är bra att kamma håret över till exempel ett lakan eller en spegel. Lössen håller sig stilla och blir lättare att upptäcka om du har balsam i håret. Stryk av kammen på ett vitt papper efter varje kamtag. Om det finns löss i håret fastnar de i kammen eller hamnar på underlaget.
Om det är svårt att kamma håret
Det vara svårt att kamma med luskam om håret är krusigt, krulligt eller tjockt. Pröva att kamma en liten hårslinga i taget. Om det inte går kan du använda fingrarna eller en grövre kam för att fördela håret.
Om du hittar ägg men inga löss
Ibland kan det vara lättare att hitta ägg från löss än att hitta en levande lus. En del ägg är mörka. De kläckta och tomma äggen är ljusa, ofta gulvita och ovala. De är ungefär en millimeter långa och följer med hårstråets utväxt. De försvinner när hårstrået växer ut. Du kan också försöka kamma bort dem.
Även om du hittar lusägg är det inte säkert att du har levande löss. Behandla endast om du hittar någon levande lus.
Luskamma så här
Börja med bakhuvudet
Gör en lodrät bena och kamma igenom håret åt vardera sidan.
Gör sedan en ny bena strax intill och kamma på så sätt igenom hela håret.
Fortsätt sedan att kamma igenom håret uppe på hjässan
Kamma noggrant bena för bena tills hela håret är genomkammat.
Kamma sedan håret från pannan till nacken
Kamma därefter från nacken till pannan
Leta efter löss innan skolstart
Det är störst risk att få huvudlöss på sommaren, när de är som mest aktiva. När skolterminen börjar kan lössen spridas. Luskamma därför barnen och behandla de barn som har levande löss innan skolan börjar. Det är det bästa sättet att förhindra lusepidemier.
Informera omgivningen
För att bli av med löss är det viktigt att alla som kan vara smittade blir undersökta, så att alla som har löss kan behandlas samtidigt. Det kan vara en familj, förskolegrupp eller skolklass. Informera därför personer som den smittade har varit i nära kontakt med om du har hittat löss.
Behandling
Behandla med lusmedel om du har hittat levande löss.Effekten av förebyggande behandling är osäker.
Behandla med en medicinteknisk produkt
Behandla med en medicinteknisk produkt som innehåller dimetikon. Det finns flera olika alternativ att köpa på apoteket.
Följ bruksanvisningen noga. Upprepa behandlingen efter sju dagar.
Kontakt hår mot hår ska undvikas tills du har gjort två behandlingar med sju dagar emellan.
Barn behöver inte vara hemma från förskola eller skola om lössen har behandlats ordentligt enligt bruksanvisningen.
Fortsätt kamma efter behandlingen
Fortsätt att luskamma håret noggrant minst en gång om dagen i en vecka efter sista behandlingen. Luskamma sedan minst två gånger till i ytterligare en vecka. Det är för att vara säker på att lössen verkligen har försvunnit. Personer i omgivningen bör kamma sig helst varje dag och lika länge, för att försäkra sig om att de inte har fått löss.
Om medicinteknisk produkt inte hjälper
Du kan behandla med ett läkemedel om dimetikon inte hjälper. Läkemedlet innehåller bensylbensoat och disulfiram och kan köpas receptfritt. Läkemedlet ska masseras in i håret och vara kvar i 24 timmar. Det brukar behövas två behandlingar för att bli av med lössen.
Om du hittar ägg eller löss efter behandlingen
Du kan hitta vita, tomma, lusägg i håret långt efter behandlingen. De följer med hårstrået när det växer ut. De kan sitta så hårt att de försvinner först när håret klipps.
Det kan finnas flera orsaker till att du hittar levande löss efter behandlingen. Du kanske inte har följt bruksanvisningen tillräckligt noga, eller så har du fått nya löss.
När ska jag söka vård?
KontaktaBVCeller envårdcentralom du har provat olika behandlingar men ändå hittar levande löss.
Ring telefonnummer 1177 om du vill hasjukvårdsrådgivning. Då kan du få hjälp att bedöma symtom eller hjälp med var du kan söka vård.
Gör så här om du har hittat levande löss
Informera alla som kan ha blivit smittade.
Luskamma och behandla med dimetikon.
Upprepa behandlingen efter sju dagar.
Luskamma håret minst två gånger i veckan i två veckor för att försäkra dig om att behandlingen har fungerat.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Sprids genom kontakt hår mot hår
Hur upptäcker jag löss?
Luskamma så här
Leta efter löss innan skolstart
Informera omgivningen
Behandling
När ska jag söka vård?
Gör så här om du har hittat levande löss
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.