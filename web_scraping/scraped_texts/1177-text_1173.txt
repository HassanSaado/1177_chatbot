Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Sjukdomar & besvär
Ögon, öron, näsa och hals
Hörsel
Nedsatt hörsel
Nedsatt hörsel
Nedsatt hörsel kan vara medfödd eller utvecklas med åren. Hos många kommer hörselnedsättningen gradvis. Det kan göra att du inte är medveten om att hörseln har förändrats. Vilken behandling du får beror på orsaken till din hörselnedsättning och vilka behov du har.
Det går alltid att få hjälp om du har nedsatt hörsel. Det gäller både tekniska hjälpmedel och stöd från personal inom hörselvården.
Här kan du läsa om hur örat och hörseln fungerar.
Symtom
Det här är vanliga symtom på nedsatt hörsel:
Du tycker att andra pratar otydligt och svagt.
Du har svårt att höra vad någon säger när många pratar samtidigt.
Du har svårt att höra vad någon säger när din omgivning är bullrig.
Det känns som om du har lock för örat.
Du kan ha svårt att höra ljusa toner, till exempel fåglar och insekter.
Det är vanligt att både ha hörselnedsättning ochtinnitus. Tinnitus innebär att det susar eller piper i örat.
Andra märker att din hörsel är nedsatt
Ibland kan det vara närstående som först märker av att du har nedsatt hörsel. De kan till exempel uppleva att du har högt ljud på när du ser på tv eller att du ofta frågar om vad de har sagt.
När ska jag söka vård?
Kontakta en vårdcentral om du upplever att du har nedsatt hörsel. Många mottagningar kan du kontakta genom attlogga in.
I en del regioner kan du kontakta en hörselmottagning direkt.
Kontakta envårdcentralellerbarnavårdscentralom det gäller ett barn.
Kontakta en vårdcentral eller en jourmottagning så snart det går om hörselnedsättningen kommer plötsligt, antingen på ena örat eller båda öronen. Du behöver inte söka vård någon annanstans om det är stängt. Vänta tills den jouröppna mottagningen eller vårdcentralen öppnar.
Ring telefonnummer 1177 om du vill hasjukvårdsrådgivning. Då kan du få hjälp att bedöma symtom eller hjälp med var du kan söka vård.
Om det är bråttom
Kontakta genast en vårdcentral eller enjouröppen mottagningom du har ett eller flera av följande besvär:
Du har fått nedsatt hörsel efter ett slag mot örat eller huvudet eller efter att du har dykt.
Du får plötsligt svårare att höra samtidigt som du har ont i örat och känner dig yr.
Om det inte går eller är stängt på vårdcentralen eller den jouröppna mottagningen, sök vård på en akutmottagning.
Undersökningar och utredningar
Vid läkarbesöket får du berätta om din hörsel och om du har några andra besvär från öronen. Läkaren undersöker sedan örat för att se om du har envaxproppeller någon sjukdom i örat.
En del vårdcentraler har möjlighet att göra enhörselundersökningpå plats. Du kan också få komma till en hörcentral eller audionommottagning för att göra detta.
Undersökningar på barn
Barn som har nedsatt hörsel kan behöva få behandling tidigt. Det är för att hjälpa barnet att utveckla ett språk. Därför undersöks barnets hörsel tidigt. Några dagar efter födseln görs ett så kallatOAE-test.
Barnets hörsel undersöks också påBVCochelevhälsani olika åldrar.
Så fungerar hörseln
Ljud består av tryckvågor som leds in i örat. När trumhinnan nås av ljudvågorna sätts den i rörelse. Vågrörelsen förs sedan vidare till innerörat med hjälp av de tre hörselbenen, städet, hammaren och stigbygeln. Hörselbenen förstärker även ljudet.
I innerörat finns vätska som för rörelsen vidare. Här finns också sinnesceller som omvandlar rörelsen till nervsignaler. Sinnescellerna är celler med hår på, och kallas därför också för hårceller.
Nervsignalerna går genom hörselnerven till hörselcentrum i hjärnan. Då uppfattar vi ljudet.
Vad beror nedsatt hörsel på?
Besvär med nedsatt hörsel brukar delas in i två grupper, ledningshinder och sensorineural hörselnedsättning.
Ledningshinder
Ledningshinder innebär att örats förmåga att leda in ljudet till innerörat inte fungerar som det ska. Ett ledningshinder har sin orsak i hörselgången eller i mellanörat. Det kan till exempel vara en skada på trumhinnan eller hörselbenen.
Här är andra vanliga orsaker:
Vaxpropp.
Öroninflammation.
Öronkatarr.
Otoskleros, en sjukdom som gör att stigbygeln i örat blir mindre rörlig.
Sensorineural hörselnedsättning
Du kan få en hörselnedsättning om sinnescellerna i örat skadas. Det kallas för en sensorineural hörselnedsättning och kan ha många olika orsaker.
Den vanligaste orsaken till nedsatt hörsel är att kroppen och hörselorganen åldras. Vid vilken ålder hörseln påverkas är olika från person till person. Det finns flera saker som påverkar i vilken ålder man börjar få nedsatt hörsel. Det kan till exempel vara buller, sjukdomar, skador och vissa läkemedel. Det kan också bero på att du har ärvt vissa gener som ökar sannolikheten för en hörselnedsättning.
Den vanligaste orsaken till medfödda hörselskador är ärftlighet. Då har du ärvt ett anlag för hörselnedsättning från en eller båda dina genetiska föräldrar.
En hörselnedsättning kan också bero på en infektion under fosterstadiet eller på en skada under förlossningen.
Du kan få nedsatt hörsel om du utsätts för starka ljud. Då kan sinnescellerna i örat skadas. Både plötsliga smällar och mer långvarigt buller kan göra att du får nedsatt hörsel.
Sinnescellerna kan skadas om innerörat får försämrad blodcirkulation under en längre eller kortare tid. Det kan bero på små blodproppar eller åderförfettning. Det kan göra att du får en tillfällig eller bestående hörselnedsättning.
Rökning ökar risken för att få en hörselnedsättning. Vissa virussjukdomar kan också orsaka nedsatt hörsel, som till exempelborrelia.
Det finns sjukdomar som kan orsaka tillfälliga hörselnedsättningar, somMénières sjukdom.
Behandling
Det är viktigt att få behandling när du har en hörselnedsättning. Det underlättar för dig i till exempel arbetet och vardagen. Det minskar också risken för utmattningssyndrom och för tidigt åldrande. Vilken behandling du får beror på orsaken till din hörselnedsättning och vilka behov du har.
Inom hörselvården samarbetar många olika yrkeskategorier för att hjälpa dig med din hörselnedsättning. Det kan till exempel vara audionomer, läkare, hörselpedagoger, kuratorer, psykologer, ingenjörer och logopeder.
Olika typer av hörapparater
Du som har en hörselnedsättning som är bestående blir ofta hjälpt av en eller tvåhörapparater. Det finns flera olika slags hörapparater att välja mellan. Hörapparaterna kan fungera lite olika. Vissa apparater sitter bakom örat och andra placeras i örat.
Det finns även hörapparater som opereras in. De kallas även för implantat.
Tekniska hjälpmedel i vardagen
Det finns hjälpmedel som kan göra dig uppmärksam på olika signaler, till exempel telefoner, dörrklockor och brandlarm. Det finns även andratekniska hjälpmedelsom kan hjälpa dig som har nedsatt hörsel. En väckarklocka med vibrator som du lägger under huvudkudden kan vara till hjälp.
Du som arbetar kan även ha hjälp av tekniska hjälpmedel i arbetslivet, till exempel vid möten där flera personer deltar. Ljudmiljön på arbetsplatsen kan behöva förbättras så att det blir lättare att höra. Du kan få hjälp av företagshälsovård eller hörselvården för att få råd.
Läs om hur en utprovning av hörhjälpmedel går till här.
Teckenspråk kan hjälpa dig med nedsatt hörsel
Teckenspråk kan vara till hjälp att kommunicera på om du har nedsatt hörsel. Du kan använda dig av det talade språket i vissa sammanhang och teckenspråk i andra sammanhang.
Det varierar från person till person vilka behov man har. En hörselpedagog i din region kan hjälpa dig vidare.
Det finns också en metod som heter Tecken som stöd. Då använder du samma tecken som i teckenspråk, men tecknar endast de viktigaste orden i en mening. Tecknen följer det talade språket. Tecken som stöd är lättare att lära sig än teckenspråk och kan användas av dina närstående.
Utbildning om hörselnedsättning
Du kan lära dig mer om din hörselnedsättning. Det kan till exempel handla om råd om hur du ska göra i vardagliga situationer, mer information om vad hörselnedsättningen innebär eller möjlighet att träffa andra med hörselnedsättning.
Hörselvården i de olika regionerna ger utbildningar. Du kan kontakta en öron-näsa- halsklinik, Hörcentral eller Hörselrehabilitering för att få hjälp med kontakten.
Skydda hörseln
Det går att minska risken för att få nedsatt hörsel genom att inte utsätta öronen för alltför starka ljud. Du kan skydda hörseln genom att använda hörselkåpor eller öronproppar när du befinner dig i en miljö med höga ljud.
Du bör skydda öronen om ljudnivån är så hög att det inte går att prata som vanligt. Det är viktigt både i till exempel arbetet och på fritiden.
Du kan läsa mer om hörselskydd hosArbetsmiljöverket.
När du lyssnar på musik
Ställ in volymen på en lagom nivå när du lyssnar på musik. Tänk på att inte höja volymen efter hand.
Ta pauser ibland. Örats sinnesceller behöver vila och återhämtning.
Många öronproppar dämpar olika mycket i olika frekvenser, vilket gör att ljudet förvrängs när du lyssnar på musik. Det finns speciella öronproppar som ska ge en bättre ljudupplevelse på till exempel en konsert. Det finns också speciella öronproppar som är utformade till musiker.
Att leva med nedsatt hörsel
Berätta gärna för personer i din närhet att du har nedsatt hörsel och hur det påverkar dig. Du kan också ge råd om vad andra kan göra för att du lättare ska uppfatta vad de säger. Det brukar underlätta i kontakten med andra människor och förhindra missförstånd.
Här är några tips som kan förenkla vardagen om du har nedsatt hörsel:
Försök att ta bort bakgrundsljud som stör. Det kan till exempel vara att stänga en öppen dörr eller stänga av bakgrundsmusik.
Välj lugna miljöer om du ska träffa någon ute. Det kan också vara lättare att ses i en mindre grupp än i en större.
Det blir lättare att höra om du ser ansiktet på den du pratar med. Det kan vara bra att sitta med ryggen mot fönstret så att du inte ser i motljus.
Du kan be om att få information skriftligt vid till exempel möten, utbildningar eller läkarbesök.
Skicka textmeddelanden eller e-post i stället för att ringa om det är mycket ljud runt omkring dig.
Använd textning när du ser på film och tv.
Skrivtolkning
Du som har en kraftig hörselnedsättning kan ta hjälp av en skrivtolk. Det är en person som skriver det som sägs på en skärm. Det kan vara till stor hjälp vid till exempel ett läkarbesök, men även i många andra sammanhang.Här kan du läsa mer om tolktjänster vid funktionsnedsättningar.
Stöd kan underlätta vardagen
Många känner att kontakten med andra blir svårare med nedsatt hörsel. Det kan vara svårt att uppfatta all information, och du kanske inte uppfattar nyanserna i det andra säger. Det tar också mycket energi att ständigt koncentrera sig för att höra.
Du kan ha svårt att höra även om du använder hjälpmedel. Det är vanligt att känna sig ensam i den situationen. Det kan kännas som att andra inte förstår hur svårt det är att inte höra.
Det är viktigt att du som har nedsatt hörsel söker hjälp om du mår dåligt. Inom hörselvården finns personal som du kan träffa för samtal. De kan hjälpa dig att hitta lösningar som gör vardagen lättare. Det finns också organisationer som arbetar för personer med nedsatt hörsel, där du kan få mer råd och stöd.
Mer på andra webbplatser
Hörselskadades Riksförbund, HRF
Hörsellinjen
Specialpedagogiska skolmyndigheten
Sveriges dövas riksförbund
Barnplantorna - Riksförbundet för Barn med Cochleaimplantat och Barn med Hörapparat
DHB - Riksförbundet för döva, hörselskadade barn och barn med språkstörning
Hörsel.info - videosajt som guidar dig i skötseln av din hörapparat
Försäkringskassan - Arbetshjälpmedel
Föreningen för hörselskadade, döva, barn och familjer
Råd till närstående
Det kan vara svårt att förstå hur en person med nedsatt hörsel har det. Det här är en del förslag på vad du kan göra för att underlätta:
Vänd dig mot personen med nedsatt hörsel när du pratar. Se till att hen märker att du börjar prata.
Gå några steg närmare hen om det är möjligt.
Prata långsamt och rör läpparna tydligt.
Se till att bara en person pratar åt gången.
Vänd dig direkt till personen med nedsatt hörsel och ge en kort sammanfattning om många har pratat och hen inte har hört.
Försök att träffas i en lugn och ljus miljö. När det är mycket sorl och buller runt omkring kan en person med nedsatt hörsel ha svårt att höra vad du säger. Det blir lättare att läsa av läppar och ansiktsuttryck om belysningen är bra.
Använd skriftliga meddelanden för att undvika missförstånd.
Lär dig de hjälpmedel som personen med hörselnedsättning använder, till exempel teckenkommunikation.
När någon inte vill söka hjälp
När en närstående hör dåligt men inte vill undersöka hörseln eller ha hjälpmedel så påverkar det även dig. Ni kan få svårare att kommunicera med varandra. Försök berätta för personen hur det påverkar dig och att du vill att hen undersöker sin hörsel.
Att vara förälder till ett barn med hörselnedsättning
Du som är förälder till ett barn med hörselnedsättning får stöd och undervisning genom hörselvården i din region. Ni får hjälp med hörapparater av en audionom.
I kommunen finns det hörselpedagoger som hjälper till att se över hur barnet har det i skolan, förskolan eller annan barnomsorg. Till exempel kan lokalerna behöva anpassas för att ljudmiljön ska bli bättre. Hörselpedagogerna hjälper också personalen med stöd för hur de kan underlätta undervisningen för barnet.
Påverka och delta i din vård
Du kansöka vård på vilken vårdcentral eller öppen specialistmottagningdu vill i hela landet. Ibland krävs detremisstill den öppna specialiserade vården.
Du ska förstå informationen
För att du ska kunna vara delaktig i din vård och behandling är det viktigt att duförstår informationen du fårav vårdpersonalen. Ställ frågor om du inte förstår. Du ska till exempel få information om behandlingsalternativ ochhur länge du kan behöva vänta på vård och behandling.
Även barn ska vara delaktiga i sin vård. Ju äldre barnet är desto viktigare är det.
Du har möjlighet att fåhjälp av en tolk om du inte pratar svenska. Du har också möjlighet att fåhjälp av en tolk om du har en hörselnedsättning.
Om du behöverhjälpmedelska du få information om vad som finns och hur du får det.
Barn ska ha möjlighet att vara delaktiga
Det finns ingen åldersgräns för när ett barn kan ha inflytande över sin vård. Barnets möjlighet attvara delaktighänger ihop med barnets mognad.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Symtom
När ska jag söka vård?
Undersökningar och utredningar
Så fungerar hörseln
Vad beror nedsatt hörsel på?
Behandling
Skydda hörseln
Att leva med nedsatt hörsel
Råd till närstående
Påverka och delta i din vård
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.