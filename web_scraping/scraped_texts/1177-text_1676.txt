Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Liv & hälsa
Tandhälsa
Så håller du tänderna rena
Så håller du tänderna rena
Att hålla tänderna rena handlar om att varje dag få bort bakterier. Genom att sköta dina tänder med tandborste och andra hjälpmedel kan du hålla dem friska hela livet.
Den här texten handlar om hur du som vuxen håller dina tänder rena.Här kan du läsa omhur du hjälper ditt barn att borsta sina tänder.Se filmer som visar hur du borstar tänder och rengör mellan tänderna i kapitletSå här gör du.
Läs enlättläst version av texten här.
Bra vanor stärker tänderna
Med goda vanor kan du förebygga besvär och sjukdomar i tänder och tandkött. En frisk mun är också bra för din kropp. Inflammationer och infektioner i munnen ökar risken för olika sjukdomar.
Rengör tänderna regelbundet
Det är viktigt att både barn och vuxna borstar tänderna med tandkräm med fluorid två gånger om dagen. Helst bör det ske efter frukost och innan läggdags.
En till två centimeter tandkräm på tandborsten är en lagom mängd för vuxna och barn över sex år.
Som vuxen behöver du också göra rent mellan tänderna med hjälp av tandtråd, tandstickor eller mellanrumsborstar.
Vänta med att borsta om du ätit något surt
Om du har druckit eller ätit något surt som juice eller äpple så ska du vänta en timme innan du borstar tänderna. Det beror på att syran mjukar upp emaljen och då kan den skadas om du borstar.
Du kan neutralisera syran genom att skölja munnen med vatten eller äta något med mycket kalcium, som mjölk eller ost. Då minskar risken att emaljen skadas.
Ät på regelbundna tider
Varje gång du äter bildas det syror som kan orsaka karies. Saliven behöver tid för att neutralisera syrorna, och därför är det bra att äta regelbundet och undvika småätande. Det gäller särskilt sötsaker, eftersom socker ökar risken för karies.
Läs mer ombra matvanor för att skydda tänderna.
Få tänderna undersökta regelbundet
Det är bra att få tänderna undersökta av en tandläkare eller en tandhygienist regelbundet. Då kan du upptäcka problem tidigt. Du kan också få råd om hur du ska sköta dina tänder, och hur ofta du behöver komma på undersökning.
Hjälpmedel för att hålla rent
För att komma åt och rengöra alla ytor på tänderna behöver du använda olika typer av hjälpmedel.
Tandborstning
Det finns olika typer av tandborstar och eltandborstar. Fråga en tandläkare eller tandhygienist om vilken som passar dig bäst.
En bra tandborste ska vara tät och mjuk, så att inte emaljen eller tandköttet tar skada. När tandborsten blir sliten och stråna börjar spreta är den inte effektiv längre och då behöver du byta ut den.Tandborsten bör ha ett greppvänligt skaft. Om du har svårt att hålla i tandborsten kan du använda dig av en greppförstorare. De finns att köpa på apoteket.
Det finns specialtandborstar som borstar flera ytor samtidigt, men det krävs en speciell teknik för att de ska vara effektiva.
En elektrisk tandborste är ett alternativ till vanliga tandborstar. Den rengör effektivt och kan underlätta för dig som har svårt att göra rörelserna med vanlig tandborste.
Det finns många olika modeller av eltandborstar. Många har en inbyggd timer som gör det lättare att borsta tillräckligt länge. Runda borsthuvuden är mest effektiva för att ta bort bakterier.
En vinkelborste är bra att använda för utrymmen som är svåra att komma åt, till exempel bakom tänderna längst in i munnen eller under en tandställning.
Rengöring mellan tänderna
Välj hjälpmedel beroende på hur stora utrymmen du har mellan tänderna.
Tandtråden är smal nog att göra rent även där det är trångt. Tandtråd kan vara rund, platt, vaxad eller ovaxad.
Tandstickor är lätta att använda och passar dig som har mer plats mellan tänderna.
Tandstickan ska vara trekantig, precis som mellanrummet mellan tänderna längst ned vid tandköttet. Tandstickor finns i trä eller plast och i olika tjocklekar.
Mellanrumsborsten är bra om du har stora mellanrum mellan tänderna. Borstarna finns i olika storlekar och med olika typer av handtag. Du kan behöva borstar i flera storlekar för olika stora mellanrum.
Det är bra att prova ut rätt teknik och rätt storlek på mellanrumsborste tillsammans med en tandläkare eller tandhygienist.
Så här gör du
För att rengöra överallt på tänderna behöver du både borsta ytorna och ta bort bakterier i mellanrummen.
Så borstar du tänderna
Du behöver borsta i ungefär två minuter för att alla tänder ska bli rena. Om du har svårigheter att borsta tänderna kan du behöva lägga ännu längre tid på borstningen.
Det är viktigt att använda tandborsten på rätt sätt för att få bort alla bakterier. Borsten ska vinklas i 45 grader mot tänderna så att den lutar både mot tuggytan och sidan. Borsta noga alla sidor av tänderna med små, mjuka gnuggrörelser. Om du borstar för hårt eller använder en hård tandborste så kan tandköttet dra sig undan och rotens yta skadas.
Var uppmärksam så att du inte missar någon tandyta. Ett bra tips är att borsta en tandrad i taget och i samma ordning varje gång. Ofta är man mest noggrann i början. Därför kan det vara bra att börja där det är svårast att komma åt, till exempel på insidan av överkäken längst in.
Eltandborstar är effektiva, men det är fortfarande viktigt att vara noggrann så att du kommer åt överallt. Anpassa trycket så att du inte borstar för hårt.
Mest effektiva är eltandborstar med runt huvud, som rör sig snabbt i halvcirklar fram och tillbaka. Med sådana borstar är det bäst att ta en tand i taget och inte dra den över en hel rad med tänder.
När du har borstat klart kan du ta lite vatten i munnen och skölja runt med skummet från tandkrämen innan du spottar ut. Skölj inte munnen med vatten efteråt. På det sättet ökar du fluoridskyddet mellan tänderna och på ytor som annars är svåra att komma åt.Vänta med att äta och dricka något i minst trettio minuter efter tandborstningen.
Här kan du se filmerom hur du använder en tandborste och en eltandborste.Filmerna finns hos Folktandvården Stockholm.
Så rengör du mellan tänderna
Du behöver rengöra mellan tänderna en gång om dagen. Det är bäst att göra det innan du borstar dem. Då kan de bakterier som lossnat mellan tänderna borstas bort och fluoriden i tandkrämen får ligga kvar mellan tänderna efter borstningen.Det är vanligt att tandköttet blöder lite om inte rengöringen utförs varje dag. Det brukar bli bättre efter några dagar om du fortsätter med rengöringen.
Beroende på hur stora utrymmen du har mellan tänderna så kan du behöva olika hjälpmedel för att göra rent. Läs mer i kapitletHjälpmedel för att göra rent.
Du övar upp rätt teknik genom att fixera tandtråden med fingrarna och såga ner tråden i alla mellanrum. Böj tråden mot den ena tandens sida och dra den ända fram till tandköttet. Gör likadant mot den andra tandens sida innan du för upp tråden mellan tänderna igen.
Om det är svårt att komma åt överallt kan du använda dig av en tandtrådshållare. Det finns även engångshållare med monterad tråd. De brukar kallas för tandtrådsbyglar.
Vänd den platta delen av stickan mot tandköttet. Du behöver vinkla den lite för att komma åt överallt på tändernas sidor.Försök aldrig trycka in en sticka mellan tänderna om det känns för trångt.
För borsten rakt in mellan tänderna och vinkla den lite för att göra rent runt hela kanten på tanden. Genom att doppa borsten i tandkräm med fluorid kan du rengöra ännu mer effektivt.Se till så att metalltråden i mitten av borsten inte nöter på tanden. Om den gör det behöver du byta till en mindre storlek.
Här kan du se filmer omhur du använder tandtråd och mellanrumsborste.Filmerna finns hos Folktandvården Stockholm.
Välj rätt tandkräm
De flesta tandkrämer innehåller fluorid, och det är viktigt för dina tänder. Fluorid stärker tandytan så att nya hål förebyggs och början till hål kan läka ut.
För att förebygga karies ska tandkrämen innehålla en fluoridkoncentration på minst 1000 ppm fluorid, men ännu hellre 1500 ppm. Det brukar stå på tuben.Om du har hög risk att få hål i tänderna kan du få extra fluoridbehandling. Det finns också specialtandkräm eller munsköljningsmedel med extra mycket fluorid. Tandläkaren eller tandhygienisten kan ge dig råd.Läs mer ombehandling med fluorid.
Speciella tandkrämer
Det finns tandkrämer som anges ha speciella egenskaper, till exempel tandkrämer som motverkar känsliga tandhalsar, sköra slemhinnor samt plack och tandsten.
Det finns också tandkrämer som innehåller bakteriedödande ämnen. Det finns tandkrämer med enzymer som förstärker munslemhinnans försvar och det finns tandkrämer för protesrengöring.
Tandkrämer som sägs ge vitare tänder innehåller slipmedel för att kunna ta bort missfärgningar. De brukar kallas för whitening-tandkrämer. Det finns risk att dessa tandkrämer sliter på tandens emalj.
Proteser måste också göras rena
På proteser samlas det bakterier både på insidan och utsidan. Bakterierna kan orsaka inflammation i slemhinnan i munnen. Därför är det viktigt att du gör rentavtagbara proteserbåde morgon och kväll.
Du får mer information av tandvårdspersonal om hur du ska rengöra andra typer av tandersättningar som broar, kronor och implantat.
Munsköljningsmedel
Många munsköljningsmedel innehåller smakämnen som tillfälligt kan dölja dålig andedräkt, men inte alla hjälper till att göra rent. Det är bara munskölj med bakteriedödande medel eller minst 0,2 procent natriumflorid som har effekt. På flaskan brukar det stå som NaF.
Om du använder munskölj direkt efter tandborstning är mängden natriumfluorid särskilt viktig. Annars sköljer du bort det fluoridskydd tandkrämen ger vid borstning.
Klorhexidin
Klorhexidin är ett bakteriedödande medel som förhindrar nya beläggningar av bakterier. Medlet används oftast när du har svårt att borsta tänderna i samband med operationer i munnen eller efter tandskador och käkskador.
Klorhexidin kan köpas receptfritt på apotek, men bör inte användas mer än 14 dagar om inte en tandläkare eller läkare rekommenderar det.
Klorhexidin kan ge bruna missfärgningar på tänderna och tungan. Det kan gå att borsta bort missfärgningarna själv. Om det inte går kan tandvården polera bort dem.
Klorhexidin kan också förändra smaksinnet.
Läs mer
Folktandvården
Privattandläkarna
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Bra vanor stärker tänderna
Hjälpmedel för att hålla rent
Så här gör du
Välj rätt tandkräm
Proteser måste också göras rena
Munsköljningsmedel
Mer om tandvård på andra webbplatser
Bra mat och dryck för tänderna
Att undvika socker i mat och dryck skyddar tänderna.
Hål i tänderna – karies
Karies är en sjukdom som orsakar hål i tänderna. Du kan minska risken för karies genom att borsta tänderna varje dag.
Tandlossning
Tandlossning är en infektion i tandens fäste i käken. Den kan leda till att tänderna långsamt blir lösa och till sist lossnar. Du kan undvika tandlossning genom att hålla tänderna rena varje dag.
Tandsten
Tandsten bildas när bakterier på tänderna blandas med saliv och det blir en hård yta på tanden. Det bästa sättet att undvika tandsten är att regelbundet borsta tänderna och göra rent mellan tänderna.
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.