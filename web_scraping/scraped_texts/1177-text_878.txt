Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Sjukdomar & besvär
Hjärta, blod och lymfkörtlar
Blodkärl
Bråck på stora kroppspulsådern i magen
Bråck på stora kroppspulsådern i magen
Ett bråck på stora kroppspulsådern innebär att en del av pulsådern vidgas. Det kan göra att kärlväggen försvagas. De flesta som får ett sådant bråck har inga besvär av det, men om bråcket brister är det livshotande eftersom du får stora inre blödningar. Du kan opereras i förebyggande syfte.
Stora kroppspulsådern leder blodet från hjärtat ut i kroppen. Bråck på stora pulsådern kan finnas i magen, i bröstkorgen eller på båda ställena. Det vanligaste är att bråcket sitter i magen.
Ett annat ord för bråck är aneurysm och om ådern utvidgas nere i magen kallas det bukaortaaneurysm. Aorta är ett annat ord för stora kroppspulsådern.
Symtom
Du kan ha ett bråck påkroppspulsåderni magen utan att ha något besvär av det.
För det mesta kan du inte själv känna ett bråck. Men om bråcket växer ovanligt snabbt kan du kanske känna att det gör ont eller känns ömt. En del personer kan känna att det pulserar i magen.
Bråck upptäcks oftast vid en läkarundersökning
Bråcket kan upptäckas av en läkare när hen undersöker din mage för att du har ont. Det kan dock vara svårt för läkaren att känna ett bråck med händerna.
Bråcket kan också upptäckas om du gör enkroppsundersökning,röntgenundersökningellerultraljudsundersökning.
Du måste få vård snabbt om bråcket brister
Det är mycket viktigt att snabbt komma till ett sjukhus och bli opererad om bråcket brister. Det är livshotande eftersom du får inre blödningar.
Här är exempel på vanliga symtom vid ett brustet bråck:
Det gör mycket ont i magen eller i nedre delen av ryggen
Du kommer i ett chocktillstånd
Du blir blek och kallsvettig
Du får hög puls och lågt blodtryck.
Blodtrycksfallet gör att du känner dig trött och yr och du kan svimma.
När och var ska jag söka vård?
Kontakta envårdcentralom du tror att du har bråck på stora kroppspulsådern i magen. Vänta tills det blir vardag, om det är helg.
Många mottagningar kan du kontakta genom attlogga in.
Ring telefonnummer 1177 om du vill hasjukvårdsrådgivning. Då kan du få hjälp att bedöma symtom eller hjälp med var du kan söka vård.
Om det är bråttom
Ring 112 om du själv eller någon annan får symtom som skulle kunna bero på ett brustet bråck i stora kroppspulsådern.
Hur kan jag minska risken för bråck på kroppspulsådern i magen?
Det finns en hel del saker du kan göra för att minska risken för ett bråck på kroppspulsådern.
Sluta rökahelt. All rökning ökar risken för bråck.
Äthälsosam mat.
Ät frukt regelbundet.
Minska i vikt om du har enövervikt, särskilt om du har bukfetma.
Undersökningar
För att veta säkert om det är ett bråck på stora kroppspulsådern i magen gör läkaren enultraljudsundersökning.
Med ultraljudsundersökningen syns det tydligt om du har ett bråck. Vid samma undersökning kan läkaren också mäta hur stort bråcket är och avgöra hur stor risk det är att bråcket brister.
Förebyggande undersökning för män
Alla män som är 65 år erbjuds regelbundet att undersöka stora kroppspulsådern med ultraljud. I vissa regioner undersöks även äldre män.
Informationen ska gå att förstå
Du ska få vara delaktig i din vård. För att kunna vara det behöver duförstå informationensom du får av vårdpersonalen. Ställ frågor om det behövs. Du ska till exempel få information om behandlingsalternativ ochhur länge du kan behöva vänta på vård.
Du har möjlighet attfå hjälp av en tolk om du inte pratar svenska. Du har ocksåmöjlighet att få hjälp av en tolk om du till exempel har en hörselnedsättning.
Behandling
Risken att ett bråck ska brista är oerhört liten om det kontrolleras regelbundet.
Du behöver undersökas regelbundet efter att bråcket upptäckts, även om läkaren bedömer att det inte är någon risk att bråcket brister. Du undersöks då med ultraljud eller röntgen
Hur ofta du behöver undersökas beror på hur stort bråcket är. De flesta bråck blir sakta större, med mellan en till fem millimeter per år.
Du kan opereras i förebyggande syfte
Du får ofta en remiss till en specialist om bråcket är större än fyra och en halv centimeter i diameter. Specialisten kan bedöma om bråcket behöver opereras.
Det är större risk att operera bråcket än att ha kvar ett litet bråck. Det kan därför dröja flera år innan du opereras.
Det kan skilja sig mellan män och kvinnor när du behöver opereras.  För män ska bråcket ha blivit vidgat till fem och en halv centimeter på bredden. För kvinnor är gränsen ungefär fem centimeter. När bråcket har blivit så stort ökar risken att det ska brista.
Ytterligare undersökningar före operation
Du undersöks noggrant meddatortomografiellermagnetkamerainnan operationen. Det görs för att läkaren ska kunna se hur bråcket ser ut och hur brett det är mer exakt.
Du kan få genomgå ännu fler undersökningar före operationen. Här är exempel på undersökningar du kan behöva genomgå.
EKG
hjärt-lungröntgen
blodprov
ultraljudsundersökning av hjärtat.
Sluta röka och undvik alkohol före och efter operationen
Det är viktigt att helt undvika tobak en tid före och efter operationen. Det gör att såren läker snabbare och att blodcirkulationen och konditionen förbättras så att du fortare återhämtar dig.
Det bästa är att sluta röka helt, men om du inte klarar det så är det bra om du avstår från rökning helst åtta, men minst fyra veckor före operationen. Du bör också undvika att röka helst åtta, men minst fyra veckor efter operationen.
Prata med läkaren om du behöverhjälp och stöd att sluta röka.
Undvik också att dricka alkohol fyra veckor före operationen och fyra veckor efter.  Då minskar risken för komplikationer.
Läs mer om rökfri och alkoholfri operation.
Det finns två olika slags operationer
Ett bråck i stora kroppspulsådern i magen kan opereras med två olika metoder.
Du kan opereras med en så kallad endovaskulär operation genom ett litet hål eller snitt i ljumsken. Det är en mindre operation då du oftast bara behöverlokalbedövning.
Du kan också opereras med en så kallad öppen operation där läkaren opererar genom en öppning i magen. Du blir sövd mednarkosinför operationen.
Varje sjukhus som opererar patienter med bråck på stora kroppspulsådern måste kunna erbjuda båda metoderna.
Läkaren avgör vilken typ av operation som är bäst för dig. Det beror bland annat på din ålder och hur ditt hjärta och dina lungor fungerar. Läkaren ska också lyssna på dina önskemål.
När du har fått information om vilka alternativ och möjligheter till vård du har kan du ge ditt samtycke eller på något annat sätt uttrycka ett ja. Du kanvälja att inte ge ditt samtycke till den vård som du erbjuds. Du får också när som helst ta tillbaka ditt samtycke.
Endovaskulär operation
Operationen innebär att läkaren för in ett konstgjort kärl via ett snitt i ljumsken. Med hjälp av en röntgenkamera för läkaren sedan det konstgjorda kärlet till bråcket. Väl på plats expanderar det konstgjorda kärlet och blir som en inre förstärkning av det gamla vidgade kärlet.
En endovaskulär operation kallas ofta för EVAR.
Öppen operation
Det är en stor operation där den vidgade kroppspulsådern ersätts med en konstgjord åder, en så kallad graft. Den nya ådern sys ihop med stora kroppspulsådern ovanför och nedanför utvidgningen.
Efter operationen
Du blir trött efter operationen men du bör vara fysiskt aktiv så mycket som möjligt. Det är för att minska risken för att få blodpropp och lunginflammation.
Du får ett mindre sår när du opereras med EVAR, jämfört med operationer där läkaren behöver öppna upp magen. Stygnen i huden tas bort efter cirka två veckor.
De flesta personerna mår bra efter några veckor, men många upplever en viss trötthet tre till sex månader efter en öppen operation. Några kan känna signedstämdaen tid efter ingreppet, trots att det gick bra.
Du kan oftast leva som du gjorde innan operationen. Risken för bristning eller stor blödning är liten.
Risker med operationen
Vid en förebyggande operation är risken för komplikationer liten. Det är oftast komplikationer som kan inträffa efter alla större operationer. Riskerna ökar ju äldre du är. Risken för tidiga komplikationer är mindre om du opereras genom ljumsken än med en öppen operation.
De komplikationer du kan få är till exempel
hjärtinfarkt
lunginflammation
blodpropp i benen eller lungorna
blödningar och infektioner i operationsområdet.
En komplikation du kan få efter en operation med EVAR är att den konstgjorda ådern kan börja läcka vid fästpunkterna efter ett tag. Det kan leda till att pulsåderbråcket brister efter operationen. För att i tid kunna upptäcka om det börjar läcka blir du undersökt med röntgen eller ultraljud ungefär en gång per år livet ut. Du kan vänta fem år med nästa undersökning om operationsresultatet är perfekt vid den första kontrollen.
Komplikationer och följdsjukdomar
Det är större risk att få andra kärlsjukdomar som stroke och hjärtinfarkt om du är äldre och har bråck på stora kroppspulsådern i magen. Risken är också högre efter att du har blivit opererad för ett sådant bråck.
Du kan behöva medicin för att förebygga dessa sjukdomar. Ofta får du blodtryckssänkande medicin, men du kan även få kolesterolsänkande medicin eller medicin som förebygger blodpropp.
Att leva med ett bråck på stora kroppspulsådern i magen
Du kan leva som vanligt även om du har ett bråck på stora kroppspulsådern i magen. Det är inte farligt att till exempel lyfta tungt eller att ha sex. Tvärtom är det bra att vara fysiskt aktiv.
Vad beror bråck i stora kroppspulsådern i magen på?
Varför man får bråck på stora kroppspulsådern är inte helt klarlagt. Risken för bråck är högre om du har genetiska föräldrar eller syskon med sjukdomen. Du bör i så fall undersöka din kroppspulsåder redan vid 55–60 års ålder.
Fler män än kvinnor får pulsåderbråck i magen och oftast är det män över 60 år som får det.
Att ha kärlkramp i hjärtat eller benen ökar också risken.
Rökning ökar risken stort
Du kan minska risken att ett bråck blir större genomatt sluta röka. Har du dessutom sjukdomen i släkten finns det ännu större anledning att inte röka.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Symtom
När och var ska jag söka vård?
Hur kan jag minska risken för bråck på kroppspulsådern i magen?
Undersökningar
Behandling
Du kan opereras i förebyggande syfte
Efter operationen
Risker med operationen
Komplikationer och följdsjukdomar
Att leva med ett bråck på stora kroppspulsådern i magen
Vad beror bråck i stora kroppspulsådern i magen på?
Mer på 1177.se
Hjälp att sluta röka
Det är aldrig för sent att sluta röka. Kroppen börjar återhämta sig nästan omedelbart när du gör ett rökstopp.
Så äter du hälsosamt
Hälsosamma matvanor kan bidra till att minska risken för att du ska få hjärt-kärlsjukdomar, övervikt, typ 2-diabetes och cancer. Du behöver inte förändra dina matvanor helt och hållet i ett enda steg. Kom ihåg att varje liten förändring kan göra stor skillnad.
Så fungerar hjärtat och blodomloppet
Hjärtat pumpar blod genom kroppens blodkärl. Blodet pumpas ut till kroppens olika organ och vävnader och sedan tillbaka till hjärtat igen. Det kallas blodomloppet.
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.