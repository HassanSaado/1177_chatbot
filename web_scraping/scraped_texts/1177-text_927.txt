Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Sjukdomar & besvär
Hud, hår och naglar
Bölder, knölar och akne
Rosacea
Rosacea
Rosacea är en hudsjukdom som framför allt orsakar rodnad och utslag i ansiktet. Du kan också få besvär i ögonen. Utslagen brukar försvinna med behandling, men kan komma tillbaka.
Rosacea beror på en inflammation i huden. Det är inte känt varför en del personer får rocasea, men delvis är sjukdomen ärftlig. Rosacea smittar inte.
De flesta som får rosacea är över trettio år.
Symtom
Rosacea ger oftast besvär på näsan eller kinderna, men ibland även på hakan eller pannan. Hur stora besvär rosacea ger varierar från person till person.
Det här är vanliga symtom på rosacea:
Det sticker eller känns varmt i huden.
Huden är röd. Det syns tydligast på ljus hud.
Du har vidgade ytliga blodkärl. De ser ut som tunna röda streck i ansiktet.
Du får små knottror, eller upphöjda utslag som kan innehålla vätska.
Rosacea kan också ge ögonbesvär, som irriterade eller röda ögon. En del har bara besvär i ögonen och inte på huden.
Hos en del personer kan näsan bli förstorad, men det är ovanligt. Huden på näsan är då svullen och ojämn.
Besvären kan förvärras
För dig som har rosacea kan besvären bli värre av bland annat följande:
sol och värme
kyla
blåsigt väder
alkohol
varma drycker
starkt kryddad mat
stress.
När och var ska jag söka vård?
Kontakta envårdcentralom du tror att du har rosacea. Kontakta en ögonmottagning om du tror att du har rosacea i ögonen. Många mottagningar kan du kontakta genom attlogga in.
Ring telefonnummer 1177 om du vill hasjukvårdsrådgivning. Då får du hjälp att bedöma dina symtom eller hjälp med var du kan söka vård.
Så kan du lindra besvären
Försök att undvika sådant som du vet förvärrar dina besvär. Det är också viktigt att vårda och skydda din hud. Här är några råd:
Tvätta ansiktet med vatten eller milda, oparfymerade rengöringsprodukter. Undvik starka tvålar, peelingprodukter och ansiktsvatten med alkohol.
Använd oparfymerad, mjukgörande kräm i ansiktet. Den bör inte vara för fet. Använd inte oljor i ansiktet.
Prova en vårdande kräm för känslig hy. Vissa produkter verkar lugnande på huden och kan lindra rodnaden. Fråga på ett apotek vad som kan vara lämpligt för din hud.
Använd solskyddsmedel som har solskyddsfaktor 30 till 50 när du ska vara ute i sol.
Använd inte kortisonkräm. Kortison kan förvärra besvären.
Behandling
Det finns flera olika typer av behandlingar av rosacea.
Läkemedel som du smörjer på huden
Det finns ett receptfritt läkemedel som du kan prova. Det innehåller metronidazol och finns som kräm och gel. Du bör endast använda det om en läkare har konstaterat att du har rosacea.
Det finns även receptbelagda läkemedel att smörja på huden. Det kan till exempel vara läkemedel som innehåller det verksamma ämnet ivermektin eller  azelinsyra. Du ska använda krämerna tills besvären har gått bort och oftast en period efteråt. Efter tre månaders behandling är det bra att träffa läkaren som då bedömer om du ska fortsätta behandlingen eller om du kan göra ett uppehåll. Behandlingstiden beror på vilket läkemedel du använder.
Rodnaden kan behandlas med en gel som innehåller brimonidin. Då dras kärlen tillfälligt ihop, ungefär under ett dygn.
Ibland behövs antibiotika
Ibland hjälper det inte att behandla med läkemedel som du smörjer på huden. Då kan du också få tabletter eller kapslar med antibiotika som du måste ta i några månader. Den typ av antibiotika som används kallas förtetracykliner. Du bör fortsätta att smörja med läkemedel på huden både under och efter antibiotikabehandlingen.
Rosacea i ögonen behandlas också med antibiotika.
Akneläkemedel vid stora besvär
Du som har mycket stora besvär kan få prova läkemedel med det verksamma ämnet isotretinoin kan ibland användas om du har mycket stora besvär. Isotretinoin är ett läkemedel som kan användas vid svår akne.Här kan du läsa mer om isotretinoin.
Annan behandling
Ytliga blodkärl kan behandlas med laser eller IPL, som betyder Intensivt Pulserat Ljus. Behandlingen görs på privata kliniker och du får betala den själv.
Påverka och delta i din vård
Du kansöka vård på vilken vårdcentral eller öppen specialistmottagningdu vill i hela landet. Ibland krävs detremisstill den öppna specialiserade vården.
Informationen ska gå att förstå
Du ska få vara delaktig i din vård. För att kunna vara det behöver duförstå informationensom du får av vårdpersonalen. Ställ frågor om det behövs. Du ska till exempel få information om behandlingsalternativ ochhur länge du kan behöva vänta på vård.
Även barn ska få vara delaktiga i sin vård. Ju äldre barnet är desto viktigare är det.
Du har möjlighet attfå hjälp av en tolk om du inte pratar svenska. Du har ocksåmöjlighet att få hjälp av en tolk om du till exempel har en hörselnedsättning.
Du som behöver hjälpmedel ska få information om vad som finns. Du ska också få veta hur du ska göra för att få ett hjälpmedel.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Symtom
När och var ska jag söka vård?
Så kan du lindra besvären
Behandling
Påverka och delta i din vård
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.