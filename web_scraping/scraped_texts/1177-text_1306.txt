Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Undersökning & behandling
Behandling med läkemedel
Läkemedel utifrån diagnos
Läkemedel vid eksem
Läkemedel vid eksem
Behandlingen av eksem går ut på att dämpa inflammationen i huden och läka det skadade eller försvagade yttersta hudlagret. De vanligaste läkemedlen är mjukgörande medel och kortison som du smörjer på huden.
Den här texten beskriver olika typer av läkemedel som används vid eksem.
Här kan du läsa mer omeksem.
Behandling
Målet med behandlingen är att dämpa inflammationen och läka huden så att den blir hel igen. Då får huden tillbaka sitt skydd mot nötning, uttorkning och kemikalier.
Vilken behandling läkaren väljer beror på vilken typ av eksem du har, hur gammal du är, var på kroppen du har eksem och hur stora besvär du har.
En viktig del av behandlingen är att du själv sköter din hud med salvor och krämer. Det tar tid att behandla eksem.
Olika läkemedel mot eksem
Det finns olika typer av läkemedel för behandling av eksem:
mjukgörande medel,till exempel hudkrämer
kortison
immunhämmande läkemedel
antibiotika mot infekterade eksem
biologiska läkemedel
svampdödande medel vid svampinfektion i eksem
JAK-hämmare.
Mjukgörande medel och kortison är den vanligaste behandlingen
Smörj med mjukgörande medel när du har eksem. Då får huden både fukt och fett som den saknar.
Om du har torr och känslig hud bör du hålla huden mjuk. Det gör du genom att regelbundet smörja med mjukgörande medel. Mjukgörande medel gör att du inte får nya eksem lika lätt.
Det är vanligt att få kortison som dämpar inflammationen och minskar klådan. Kortison smörjer du på själva eksemet.
Smörj på rätt sätt
På vårdcentraler, hudmottagningar och barnmottagningar kan du få lära dig att sköta ditt eksem. Du får lära dig att smörja på rätt sätt, vilka krämer som är lämpliga och vad som kan försämra eksemet.
Eksem i ansiktet eller på halsen
I ansiktet och på halsen är huden tunn, vilket gör att risken för biverkningar av kortison är större. Då kan du i stället få smörja med immunhämmande läkemedel.
Eksem som kliar mycket
Eksem kan klia mycket, speciellt i början av en behandling. Då kan du få antihistamin i form av en tablett som gör att du blir lite trött. Det brukar göra det lättare att sova och då brukar eksemet bli bättre.
Du kan känna dig trött även nästa dag när du har tagit en antihistamintablett. Det är också bra att veta att vissa barn kan reagera tvärtom och i stället bli oroliga och uppvarvande av antihistaminer.
Både barn och vuxna kan få antihistaminer på recept.
Svåra eksem
Du kan behöva behandlas på en hudmottagning om du har mycket klåda och blåsor som spricker och vätskar sig. Där kan du få mer effektiv behandling med ljusbehandling och läkemedel.
Du kan också få bad med så kallad kaliumpermanganat som blandas ut med ljummet vatten. Det motverkar bakterier, inflammation och klåda. Du kan bada hela kroppen eller endast till exempel händer eller ben. Baden kan du även göra hemma.
Du kan få prova immunhämmande läkemedel om du har svåra eksem och ingen annan behandling fungerar. Om du har provat immunhämmande läkemedel och de inte har hjälpt tillräckligt bra, kan du få prova så kallade biologiska läkemedel.
Behandling av mjälleksem
Mjälleksem kommer i hårbotten och i ansiktet. Ofta vid ögonbrynen eller näsvingarna. Mjälleksem har andra orsaker och behandlas på ett annat sätt än andra eksem.Här kan du läsa om mjälleksem.
Mjukgörande medel
Mjukgörande medel innehåller olika ämnen som gör att fukten stannar i huden, till exempel karbamid, propylenglykol och glycerol. Propylenglykol hämmar vissa bakterier och svampar. En del mjukgörare innehåller även natriumklorid eller mjölksyra som gör att extra mycket fukt stannar i huden.
Finns i olika former
Mjukgörande medel finns som kräm eller kutan emulsion. Kutan innebär att den är för huden. En emulsion har ungefär samma konsistens som en hudlotion.Kräm och emulsioninnehåller olika stora andelar fett och vatten.
Smörjofta och mycket
Det är viktigt att smörja regelbundet med mjukgörande medel. Det gäller även i perioder när eksemet är bättre för att förebygga att besvären kommer tillbaka.
Oftast behöver du smörja flera gånger varje dag. Smörj alltid efter att huden varit i kontakt med vatten.Använd rikligt med mjukgörande medel. Ta en ordentlig klick och massera in i huden med hela handen. Efter dusch och bad är det bra att smörja innan huden har torkat.
Det går åt mycket kräm eller emulsion när du ska smörja in hela kroppen ett par gånger om dagen.
Mjukgörande medel kan köpas receptfritt. Men både barn och vuxna kan få dessa på recept.
Ställ i kylen
Det kan vara bra att ställa in din mjukgörare i kylen om du har besvär med klåda. Många upplever att det kliar mindre när krämen eller emulsionen är kall.
Biverkningar
Karbamid kan göra att det svider, blir varmt och rött och sticker i huden. Besvären är vanligast i början av behandlingen då huden är extra känslig. De brukar sedan minska eller gå över.
Exempel på mjukgörande medel
Läkemedel som innehåller följande:
karbamid
propylenglykol
glycerol.
Du kan fråga på ett apotek om du vill veta mer. Du kan även söka efter det verksamma ämnet påfass.se. Där kan du se vilka olika produktnamn som finns och läsa mer om varje läkemedel.
Kortison
De läkemedel som brukar kallas kortison ingår i en läkemedelsgrupp som heter glukokortikoider. Kortison dämpar inflammation och minskar klåda. Eksem blir oftast bättre av att smörjas regelbundet med kortison.
Finns i olika former
Kortison finns somsalva, kräm, gel, emulsion och lösning.
Finns i olika styrkor
Läkemedel med kortison delas in i fyra olika klasser beroende på styrka:
milt verkande - grupp I
medelstarkt verkande - grupp II
starkt verkande - grupp III
extra starkt verkande - grupp IV.
Milt verkande kortison kan du köpa receptfritt på apotek. De andra är receptbelagda.
Läkemedlen innehåller olika verksamma ämnen. Det är själva ämnet som avgör om det är ett milt, medelstarkt, starkt eller extra starkt kortison.
Den procentsiffra som står på förpackningen säger inget om hur starkt kortisonet är. Procentsiffran visar hur mycket av det verksamma ämnet som ingår. Till exempel kan en stark kräm vara på 0,01 procent medan en mild kräm kan vara på 1 procent.
Använd rätt styrka
Läkaren väljer styrka utifrån vilken typ av eksem du har, var du har eksem, hur svårt eksemet är och hur gammal du är.
Det är vanligt att börja med starkare kortison, som dämpar eksemet inom några dagar. Sedan går det att byta till ett mildare. Då är det väldigt liten risk för biverkningar.
Du bör använda så mild kortison som möjligt när du behandlas en längre tid. Men kortisonet måste också vara tillräckligt starkt för att det ska hjälpa. Du kan behöva pröva dig fram för att hitta den styrka som fungerar bäst för dig.
Vid behandling i hudveck tränger kortisonet lättare in i huden, och då ökar effekten och risken för biverkningar. Detsamma gäller när du behandlar ställen där huden är tunn och känslig, till exempel i ansiktet, i ljumskarna, under brösten och i underlivet. Då räcker det oftast att använda en mildare kortison. Använd endast mild kortison i ansiktet. På övriga kroppen går det att använda medelstarkt kortison i hudveck under en kortare period på en till två veckor.
Kortison före mjukgörare
Det kan vara bra att smörja med kortison och mjukgörande medel vid olika tillfällen. Du kan till exempel smörja med mjukgörare på morgonen och kortison på kvällen om din läkare har ordinerat att du ska smörja med kortison en gång per dag.
Om du vill smörja med båda vid samma tillfälle ska du smörja in kortisonet först. Kortisonet kan få sämre effekt om du först smörjer med mjukgörare och sedan med kortison.
Avsluta inte behandlingen själv
Eksemet kan komma tillbaka om du avbryter behandlingen för tidigt.
Det är viktigt att fortsätta smörja med kortison tills eksemet är läkt och klådan har försvunnit. Men eksemet kan finnas under hudytan en tid efter att huden ser ut att ha läkt så därför är det bra att fortsätta smörja lite till. Du kan smörja i ytterligare cirka en vecka i ansiktet och två veckor på övriga kroppen.
Det är vanligt att avsluta behandlingen med en nedtrappning för att minska risken för att eksemet kommer tillbaka. Din läkare berättar hur du ska göra. Du kan få smörja mer sällan eller så får du en mildare kortison.
När du har avslutat behandlingen med kortison ska du fortsätta att smörja in huden med mjukgörande medel. Det hjälper till att läka huden och förebygger nya eksem. Det kan ta upp till ett halvår innan hudens skydd är lika bra som det var innan du fick eksem.
Biverkningar
Risken för biverkningar är liten om du följer läkarens ordination. Men huden kan bli tunnare om du använder kortison längre tid än rekommenderat eller om du använder för starkt kortison. Risken för biverkningar ökar ju starkare kortison du använder.
Huden kan bli blekare där det varit eksemfläckar. De försvinner oftast med tiden. I ansiktet kan du fåakne,rosaceaellerperioral dermatit. Ibland kan kortison ge svampinfektioner eller bakterieinfektioner.
Eksem som inte läker
Att eksemet inte blir bättre trots att du smörjer varje dag beror ofta på så kallad underbehandling. Det kan aningen vara att du smörjer för lite eller att kortisonet är för milt, eller båda delarna. Det kan även bero på att eksemet har blivit infekterat. Kontakta din läkare om eksemet inte läker.
Immunhämmande läkemedel för huden
Immunhämmande läkemedel gör att immunförsvaret i huden förändras och blir mindre aktivt. Då minskar irritationen i huden.
Du kan få immunhämmande läkemedel som du smörjer på huden om du har eksem i ansiktet eller av andra skäl bör undvika kortison. Läkemedlen skrivs ut på recept av hudspecialister.
Eftersom läkemedlen inte gör huden tunnare kan de användas på känslig hud, till exempel på halsen och i ansiktet. Läkemedlen ska inte användas till barn under två år.
När du smörjer immunhämmande läkemedel på huden
Smörj ett tunt lager. Läkemedlen verkar ofta snabbt, redan inom någon vecka.
Undvik immunhämmande läkemedel om du har infekterade eksem. Då ska du först få behandling mot infektionen.
Biverkningar
En del kan få sveda, rodnad och klåda i början av behandlingen med kräm eller salva.
Exempel på immunhämmande läkemedel som du smörjer på huden
Läkemedel som innehåller följande:
pimekrolimus
takrolimus.
Du kan fråga på ett apotek om du vill veta mer. Du kan även söka efter det verksamma ämnet påfass.se. Där kan du se vilka olika produktnamn som finns och läsa mer om varje läkemedel.
Immunhämmande tabletter
Immunhämmande läkemedel gör att immunförsvaret i huden förändras och blir mindre aktivt. Då minskar irritationen i huden.
Du som är vuxen och har svårt eksem kan behöva immunhämmande läkemedel i tablettform om ingen annan behandling fungerar.Läkemedlen skrivs ut på recept av hudspecialister.
Biverkningar
En del kan få magbesvär som illamående. Läkemedlen kan göra att man blir mer känslig för infektioner. De kan också påverka levern. Läkaren gör därför regelbundna kontroller med blodprover.
Exempel på immunhämmande tabletter
Läkemedel som innehåller följande:
azatioprin
metotrexat.
Du kan fråga på ett apotek om du vill veta mer. Du kan även söka efter det verksamma ämnet påfass.se. Där kan du se vilka olika produktnamn som finns och läsa mer om varje läkemedel.
Antibiotika mot infekterade eksem
Ett eksem som försämras, sprider sig eller ändrar utseende kan vara infekterat. Ofta märks det genom att eksemet inte blir bättre av den behandling som brukar hjälpa. Eksemet kan vätska sig och det kan bildas små gula blåsor. Då kan du behöva behandling med antibiotika.
Bakterier som kallas stafylokocker finns alltid på huden och orsakar ofta infektion i eksem. Därför används ofta antibiotika som har effekt på just stafylokocker. Du kan få kräm eller salva som innehåller både kortison och antibiotika att smörja på eksemet. Du kan också fåantibiotikasom du sväljer.
Biologiska läkemedel
Biologiska läkemedel består av antikroppar eller andra proteiner. De binder till ett annat protein i kroppen som orsakar inflammation och hämmar dess aktivitet.
Biologiska läkemedel finns somsprutorsom du tar under huden.
Du som är över 12 år och har svårt eksem kan få biologiska läkemedel om andra läkemedel inte har hjälp tillräckligt, eller om de inte är lämpliga för dig. Läkemedlen skrivs ut på recept av hudspecialister.
Biverkningar
Det är vanligt att få en reaktion i huden där läkemedlet har sprutats in.
En del som använder läkemedlet kan få ont i huvudet. Vissa kan få besvär i ögonen, till exempel kliande och röda ögon eller ögoninfektion.
Exempel på biologiska läkemedel
Läkemedel som innehåller följande:
dupilumab
tralokinumab.
Du kan fråga på ett apotek om du vill veta mer. Du kan även söka efter det verksamma ämnet påfass.se. Där kan du se vilka olika produktnamn som finns och läsa mer om varje läkemedel.
JAK - hämmare
JAK står för Januskinas och är en ny typ av läkemedel som verkar inne icellernatill skillnad från biologiska läkemedel som verkar mellan cellerna.
Finns i olika former
JAK-hämmare finns somtabletter.
Läkemedlen skrivs ut på recept av specialistläkare.
Läs mer om ditt läkemedel
Du kan läsa om ditt läkemedel i den bipacksedel som följer med förpackningen. Du kan även söka upp läkemedlet påfass.seoch läsa bipacksedeln där.
Mer om läkemedel på 1177.se
Vad är läkemedel?
När du tar läkemedel
När du får ett recept
Var kan jag köpa läkemedel?
Resa med läkemedel
Risker med att köpa läkemedel på nätet
Läkemedel och miljö
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Behandling
Mjukgörande medel
Kortison
Immunhämmande läkemedel för huden
Immunhämmande tabletter
Antibiotika mot infekterade eksem
Biologiska läkemedel
JAK - hämmare
Läs mer om ditt läkemedel
Mer på andra webbplatser
Har du frågor om läkemedel?
Du kan ringa Läkemedelsupplysningen helgfria vardagar mellan klockan 08.00 och 17.00. Telefonnumret är 0771-46 70 10.
Glömd dos eller överdosering
För de flesta läkemedel är en enstaka bortglömd dos inget större problem. Här kan du läsa mer om glömd dos och överdosering.
Rapportera biverkningar
Du kan själv rapportera biverkningar som du eller någon närstående har upplevt. Det räcker med att du misstänker att läkemedlet kan vara orsaken. Anmäl här via en e-tjänst.
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.