Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Sjukdomar & besvär
Mun och tänder
Mun, läppar och tunga
Blåsor och sår i munnen
Blåsor och sår i munnen
De flesta får någon gång blåsor eller sår i munnen. Det kan bero på en infektion eller att du har skadat dig i munnen, men ofta går det inte att veta vad besvären beror på. Risken för att få blåsor och sår i munnen ökar om du har muntorrhet under en längre tid eller använder vissa läkemedel.
Du kan ha besvär i munnen under kortare eller längre tid. En del går över av sig själv. Andra försvinner efter att du har fått behandling. Det finns också blåsor och sår som kommer tillbaka regelbundet. Då finns det behandling som kan lindra symtomen.
Symtom
Det finns olika typer av blåsor och sår. De ser oftast nästan likadana ut, men orsaken till att de bildas kan vara olika.
Blåsor och sår i munnen kan ge något av följande symtom:
Slemhinnan är svullen och röd eller vit.
Det gör ont.
Det svider.
Du har svårt att äta.
När och var ska jag söka vård?
De allra flesta som har blåsor och sår i munnens slemhinna behöver inte söka vård eftersom besvären brukar gå över av sig själv.
Kontakta en vårdcentral om du har ett eller flera av följande besvär:
Du har svårt att äta.
Du har sår i munnen sedan mer än två veckor.
Du har sår i munnen som läker men sedan kommer tillbaka.
Du har stora besvär med att det svider i munnen.
Kontakta en tandläkare om du tror att besvären beror på problem med tänderna eller entandprotes.
Om det är helg kan du vänta tills det blir vardag. Många mottagningar kan du kontakta genom attlogga in.
Ring telefonnummer 1177 om du vill hasjukvårdsrådgivning. Då får du hjälp att bedöma dina symtom och råd om vad du kan göra själv.
Ring också telefonnummer 1177 om du har besvär med blåsor eller sår i munnen och om något av följande stämmer:
Du har nedsatt immunförsvar.
Du är gravid.
Det gäller ett barn.
Du har feber eller känner dig allmänt påverkad.
Olika blåsor och sår i munnen
Blåsor och sår i munnen kan ha olika orsaker.
Afte – sår i munslemhinnan
Mer än varannan person får ibland sår i munslemhinnan. Det kallas för afte eller aftösa sår. De kan se ut som blåsor men är egentligen ett eller flera små sår. De är oftast upp till fem millimeter stora och har en rodnad runt sig. Såren kan göra ont, men de blöder inte.
Det kan vara olika hur många såren blir och hur ofta de kommer. De flesta får enstaka sår ibland, medan andra har många sår samtidigt och ganska ofta. Det går inte att helt bli av med afte, men du kan lindra symtomen.
Munherpes
Munherpesär vanligt och beror på att du har smittats av ett virus. Den första infektionen kommer oftast när du är barn eller tonåring. Då får du sår i stora delar av munnen. Undvik att smitta någon annan. Herpes smittar framför allt genom pussar och kyssar.
Du kan få mer eller mindre stora besvär. Det finns ingen behandling som tar bort herpesviruset. Såren går över av sig själv. Det finns behandling med läkemedel om du har stora besvär.
Svampinfektion
Många har svamp i munnen men märker det inte. Ibland kan svampen växa så mycket att den orsakar en infektion. Det kan till exempel hända om du använder vissa läkemedel, till exempel antibiotika och kortison. Risken för att få en svampinfektion ökar också om du harmuntorrhet,tandprotesereller om du röker.
Vid en svampinfektion i munnen uppstår en inflammation i slemhinnan som gör att den blir röd och svider. Du kan också få vitaktiga fläckar på slemhinnan eller sår i mungiporna.
Det är vanligt att små barn får svampinfektion i munnen, så kalladtorsk. Det innebär att tungan, insidan av kinderna och gommen får en vitaktig hinna eller vitaktiga fläckar. Torsk försvinner oftast av sig själv utan behandling.
Oral lichen planus – utslag i munslemhinnan
Lichen ruber planus är en hudsjukdom. Namnet betyder ungefär rött, platt utslag. När utslagen finns i munnen kallas deoral lichen planussom förkortas OLP. Då blir munslemhinnan inflammerad. Ibland bildas det också sår.
OLP kan se olika ut. Munslemhinnan kan vara vitaktig och kännas tjockare än den brukar. Den kan också vara röd med sår. Ibland kan du få områden som skiftar mellan att vara röda och vita. Besvären kan vara olika starka och kan komma tillbaka i perioder.
Det kan kännas obehagligt i munnen när du äter frukt eller vissa grönsaker, till exempel tomat. Mat som är starkt kryddad, varma drycker och en del tandkrämer kan också ge besvär.
Material i tandlagningar
Ibland kan överkänslighet motmaterial som används för att laga tänderge symtom i munslemhinnan. Materialen kan göra att du får inflammation och sår i munnen.
En specialisttandläkare kan berätta för dig om besvären i slemhinnan beror på tandfyllnadsmaterialet eller om det är någon annan orsak.
Avtagbara proteser
Du kan ibland få skavsår eller känna att det svider om du har proteser som du själv kan ta ur och sätta in i munnen. Det gäller särskilt om du samtidigt är torr i munnen.
Brist på järn eller vitamin
Du kan också få problem i munslemhinnan eller på tungan om du har brist på järn, vitamin B12 eller folsyra, som också är ett B-vitamin. Ett blodprov kan visa om det är så.
Pressa ihop käkarna
Det kan göra ont och svida i munnen om dupressar ihop käkarna eller gnisslar tänder. Det kan bero på att du är orolig, spänd, stressad eller nedstämd. Det gäller särskilt om du samtidigt tar läkemedel som gör att du blir torr i munnen.
Du kan också få bitsår om du biter dig själv i munnen när du pressar ihop käkarna eller gnisslar tänderna.
Snusning
Snusningkan skada munslemhinnan. Då bildas det sår, oftast i det område där du lägger snuset.
Snusning kan också göra att tandköttet drar sig tillbaka så att tandhalsarna blir synliga. Då kan du fåilningar i tändernaoch även sår i munnen.
Vad beror det på?
Munhålan täcks av en slemhinna som skyddas av saliven. Det yttersta skiktet i slemhinnan kallas epitel. Det är tunt och skyddar bindväven som finns under. I bindväven finns olika typer av fibrer och muskelceller, blodkärl, nerver och salivkörtlar.
I slemhinnorna finns sinnesceller som känner smärta, beröring och temperatur. På tungans slemhinna finns smakceller som gör att du kan känna olika smaker. De sitter framför allt på tungans ovansida och ser ut som små knoppar. De finns även på tungans sidor.
När det blivit ett sår blir immunförsvaret aktivt. Det har satts igång för att skydda kroppen mot mikroorganismer som bakterier, virus eller svamp. När immunförsvaret attackerar de här mikroorganismerna kan munslemhinnan i det området påverkas så mycket att det blir ett sår.
Undersökningar och utredningar
Blåsor, sår och andra besvär i munslemhinnan läker ofta av sig själv. Men ibland gör de inte det. Kontakta en tandläkare om du tror att besvären beror på problem med tänderna. Tandläkaren undersöker dina tänder och munhåla.
Ibland behöver en specialisttandläkare göra en utredning. Hen kan då ta en bakterieodling för att ta reda på om du har fått en infektion. Hen kan också ta ett vävnadsprov genom att ta bort ett par millimeter av munnens slemhinna. Provet undersöks i mikroskop. Ett vävnadsprov gör oftast inte ont eftersom du fårlokalbedövning.
Du får en remiss till en läkare om tandläkaren tror att du har brist på något, till exempel järn, vitamin B12 eller folsyra.
Det är ovanligt att sår i munnen som har funnits under lång tid är ett tecken på någon allvarlig sjukdom.
Vad kan jag göra själv?
Det är viktigt att hålla rent i munnen för att undvika blåsor och sår. Ibland kan du behöva hjälp med det. En tandhygienist kan visa dig hur du ska ta hand om dina tänder och din munhåla.
Besvären går oftast över av sig själv
Blåsor och sår i munnen går oftast över av sig själv. Det finns saker du kan göra för att lindra symtomen.
Du kan behöva byta tandborste. Den du har kanske är för hård eller sliten. En del tandkrämer eller munsköljmedel kan smaka starkt och irritera slemhinnan i munnen. Pröva en annan sort. Fråga om råd på apotek.
Peta eller skrapa inte på området som gör ont. Då kan det kännas värre.
En del mat svider och det kan vara svår att tugga om du har ont i munnen. Mat som soppa, filmjölk, kräm och glass kan kännas lättare att äta om du har besvär under en kortare period.
Tandkräm och geler som lindrar afte
Det går att lindra symtomen vid afte så att du får sår mer sällan. Använd en tandkräm som är till för känslig munslemhinna. Det finns också geler och medel att skölja munnen med som kan hjälpa. Fråga om råd på apotek.
Sugtabletter mot muntorrhet
Har du muntorrhet kan besvären ofta lindras med salivstimulerande sugtabletter eller tuggummi. Det finns också saliversättning i form av gelbaserade eller oljebaserade produkter. Fråga om råd på apotek.
Gör rent tandprotesen
Det är extra viktigt att göra rent protesen om du har fått en svampinfektion under en avtagbar tandprotes. Det finns speciella tandborstar och tandkrämer för tandproteser. Fråga om råd på apotek.
Använd inte tandprotesen när du sover.
Behandlingar
Det finns ingen medicinsk behandling som helt tar bort blåsor och sår i munnen. Men det finns behandling som lindrar symtomen.
Munherpes
Det finns receptbelagda antivirusmediciner som tablett om du har stora besvär av herpes i munnen. Läkemedlen gör att du får symtom under en kortare tid.
Svampinfektion
Du kan få behandling med läkemedel som du sköljer munnen med om du har en svampinfektion som inte går över. Det innehåller det verksamma ämnet nystatin. När det gäller svårare former av svampinfektion kan du behöva ta kapslar som innehåller flukonazol.
OLP behandlas oftast med kortison
Det finns ingen behandling som botar oral lichen planus, OLP. Men det går att lindra symtomen. Du kan få ett läkemedel med kortison under en begränsad tid om du har stora besvär.
Byt ut tandlagningen eller tandersättningen
Du kan behöva byta ut en tandlagning om den innehåller material som kan ge besvär i munslemhinnan. Det gäller även material i tandersättningar, till exempel proteser.
Om rengöring av tandprotesen inte hjälper
Ibland räcker det inte med att bara rengöra tandprotesen om du har fått en svampinfektion under den. Kontakta en tandläkare om det inte blir bättre och det svider mycket.
Slipa tänder och rätta till tandproteser
Det kan bli skador på munslemhinnan om du har vassa tänder eller tandproteser som inte passar. En tandläkare kan då behöva slipa tänderna eller rätta till tandproteserna.
Bettskena
Du kan behöva en bettskena om svedan i munnen beror på att du har spända käkar eller gnisslar tänder. Ibland kan skenan också hjälpa mot bitsår, eftersom den gör så att du inte kan bita dig själv i munnen.
Det finns olika typer av bettskenor. Den vanligaste är formad som en hästsko och sitter i överkäken. Bettskenan är anpassad efter dina egna tänder och provas ut av en tandläkare. Du använder den oftast bara när du sover.
Muntorrhet
Vissa läkemedel kan ge muntorrhet. Det kan därför vara bra att prata med en läkare om något av dina läkemedel kan bytas ut.
Påverka och delta i din vård
Du kansöka vård på vilken vårdcentral eller öppen specialistmottagningdu vill i hela landet. Ibland krävs detremisstill den öppna specialiserade vården.
Informationen ska gå att förstå
Du ska få vara delaktig i din vård. För att kunna vara det behöver duförstå informationensom du får av vårdpersonalen. Ställ frågor om det behövs. Du ska till exempel få information om behandlingsalternativ ochhur länge du kan behöva vänta på vård.
Även barn ska fåvara delaktigi sin vård. Ju äldre barnet är desto viktigare är det.
Du har möjlighet attfå hjälp av en tolk om du inte pratar svenska. Du har ocksåmöjlighet att få hjälp av en tolk om du till exempel har en hörselnedsättning.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Symtom
När och var ska jag söka vård?
Olika blåsor och sår i munnen
Vad beror det på?
Undersökningar och utredningar
Vad kan jag göra själv?
Behandlingar
Påverka och delta i din vård
Mer på 1177.se
Tandvård som en del av behandling av sjukdom
Det finns sjukdomar och besvär där tandvård kan vara en del av behandlingen av sjukdomen. Tandvården kostar då som sjukvård.
Svampinfektioner
Svampinfektioner i hud, slemhinnor och naglar är vanligt. Det finns olika typer av svamp som kan orsaka infektion. En svampinfektion visar sig på olika sätt beroende på var på kroppen den finns. En del svampinfektioner kan behandlas med receptfria läkemedel.
Höstblåsor
Höstblåsor är en virusinfektion som är vanligast hos barn under tio år, men även vuxna kan få sjukdomen. Infektionen orsakar blåsor framför allt i munnen. Blåsorna kan vara besvärliga, men går över av sig själv inom en vecka.
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.