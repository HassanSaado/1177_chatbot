Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Undersökning & behandling
Behandling med läkemedel
Läkemedel utifrån diagnos
Läkemedel vid depression
Läkemedel vid depression
Du kan få behandling med antidepressiva läkemedel om du har fått en depression. Det finns olika typer av antidepressiva läkemedel, till exempel SSRI, SNRI och TCA.
Den här texten riktar sig till dig som har fått diagnosen depression och har börjat med eller funderar på att pröva läkemedelsbehandling mot depression. Det finns också information om vad som gäller för barn och tonåringar, i ett särskiltkapitel till dig som är vårdnadshavare.
Om antidepressiva läkemedel
Depression kan behandlas på olika sätt och beror bland annat på vilka symtom du har, dina tidigare erfarenheter och vad du föredrar för behandling.
Du kan till exempel fåpsykoterapieller annan psykologisk behandling,eller behandling med antidepressiva läkemedel. Det finns även en del du kan göra själv när det gäller dina dagliga rutiner. Du kan läsa mer i texten omdepression.
Så fungerar antidepressiva läkemedel
Människor reagerar olika på läkemedel vid depression. Det är ganska vanligt att man får ändra dos eller byta läkemedel innan det fungerar som det ska.
Antidepressiva läkemedel påverkar signalsubstanser som finns i hjärnan.Signalsubstanserär ämnen som behövs för att olika nervceller i hjärnan ska kunna kommunicera med varandra. Exempel på sådana ämnen är serotonin, noradrenalin och dopamin.
Effekten av antidepressiva läkemedel kommer långsamt och gradvis. Det kan ta upp till några veckor innan du börjar må bättre och några månader innan läkemedlet ger full effekt.
När du ska avsluta behandlingen behöver du trappa ner behandlingen långsamt. Det gäller särskilt om du använt läkemedlet under en längre tid.
Om du slutar tvärt med en behandling ökar risken att du får en typ av besvär som kallas utsättningssymtom.Du kan läsa mer om det längre ner i texten.
Olika antidepressiva läkemedel
Här är några exempel på olika typer av antidepressiva läkemedel:
selektiva serotoninåterupptagshämmare, SSRI
selektiva serotonin- och noradrenalinåterupptagshämmare, SNRI
tricykliska antidepressiva, TCA
övriga antidepressiva läkemedel.
Vid behandling av måttliga depressioner är olika antidepressiva läkemedel lika effektiva.
Vid svårare depressioner har tricykliska antidepressiva medel, TCA, något bättre effekt.
Det finns vissa skillnader i biverkningar mellan olika antidepressiva läkemedel. Det kan avgöra vilket läkemedel som kommer att fungera bäst för dig. Du kan läsa mer om de olika läkemedelsgrupperna längre ner i texten.
SSRI är oftast det man får använda först
Du kan först få pröva ett läkemedel i gruppen SSRI, när du får läkemedelsbehandling mot depression. Ibland kan du få pröva något annat antidepressivt läkemedel.
Tricykliska antidepressiva, TCA, brukar mest användas vid svår depression eller om andra läkemedel inte fungerat tillräckligt bra.
Du får en annan läkemedelsbehandling om du har en depression i samband medbipolärsjukdom.
Om du känner dig tveksam till läkemedelsbehandling
Prata med din läkare om du har tankar och funderingar kring antidepressiva läkemedel. Passa på att ställa frågor om sådant som du undrar över eller känner dig tveksam till.
Ibland kan man känna sig mer positiv till att pröva läkemedel efter att ha fått veta mer om hur de fungerar.
Även om du inte tycker att läkemedel verkar bra, är det viktigt att be om hjälp för dina besvär. Det finns andra behandlingsformer som du kan pröva.
Bra att känna till när du tar antidepressiva läkemedel
De olika antidepressiva läkemedlen fungerar på ett liknande sätt. De ökar aktiviteten av olika signalsubstanser i hjärnan. En annan likhet är att det dröjer innan de verkar. Du behöver dessutom ofta börja och sluta en behandling gradvis.
Börja med en låg dos
Det kan ta ett tag för kroppen att vänja sig vid ett nytt läkemedel. Då är det vanligt att få en del biverkningar, som oftast försvinner efter några veckor. För att minska risken för biverkningar brukar man få börja behandlingen med en låg dos. Dosen ökas sedan gradvis.
Det kan dröja innan man mår bättre
Det är bra att veta att de flesta inte mår bättre direkt i början av en behandling med antidepressiva läkemedel.
Det tar ofta flera veckor innan man börjar må bättre. Det är vanligt att läkemedlet inte har full effekt förrän efter några månader.
Du kan må sämre i början
I början av behandlingen är det vanligt att du mår sämre. Du kan få starkare ångest och känna av biverkningar som illamående, huvudvärk och diarré.
Prata med din läkare om du har frågor om biverkningar. Det är viktigt att följa läkarens anvisningar och inte själv ändra dosen eller avbryta behandlingen.
Du kan behöva ändra medicineringen
Behandlingen bör utvärderas efter fyra till sex veckor. Det kan ske vid ett återbesök till läkaren.
Ibland hjälper inte det första läkemedlet tillräckligt eller ger besvärande biverkningar. Då kan du få pröva ett annat. Ibland kan du få komplettera med ett annat läkemedel.
Om du tar andra läkemedel
Antidepressiva läkemedel kan påverka eller påverkas av många andra läkemedel. Därför är det viktigt att du berättar för läkaren vilka andra läkemedel du använder.
Om du tar flera läkemedel som påverkar halterna av serotonin i hjärnan finns en liten risk för så kallat serotonergt syndrom. Det är mycket ovanligt och innebär att serotoninsystemet överstimuleras.
Symtom kan vara till exempel hög feber, muskelsammandragningar, skakningar eller hjärtklappning. Om du får något eller några av symtomen ska du genast kontakta läkare.
Alkohol kan påverka
Alkoholkan förstärka vissa biverkningar av antidepressiva läkemedel. Om läkemedlet till exempel ger dåsighet, kan den förstärkas av alkohol. Du kan även få förvirringstillstånd om du har druckit alkohol vid behandling med antidepressiva läkemedel. Alkohol eller andra droger kan göra att du mår sämre psykiskt. Prata med din läkare om du har frågor om alkohol.
Viktigt att inte avbryta behandlingen för tidigt
Det finns en stor risk för att du blir deprimerad igen om du slutar med läkemedlet för tidigt. Om behandlingen fungerar bör du fortsätta under minst sex månader efter att depressionssymtomen upphört.
Ibland kan läkemedelsbehandling behövas under längre tid, till exempel om du har haft flera depressioner. Vissa personer har nytta av att ta antidepressiva läkemedel livet ut.
Behandling vid graviditet och amning
Det är svårt att förbereda sig på att bli förälder om du är deprimerad under din graviditet.
Det är bättre både för dig och fostret i magen med en väl behandlad depression, än att depressionen är obehandlad.
Prata med din läkare om du planerar att bli gravid när du behandlas med antidepressiva läkemedel. Om du blir gravid ska du inte sluta ta läkemedlet men du ska diskutera din medicinering med läkaren.
Du kan fortsätta med antidepressiv läkemedelsbehandling när du ammar. Det är viktigt att orka ta hand om sitt barn, och risken för påverkan på barnet är mycket liten.
Vilka biverkningar kan jag få av läkemedlet?
Olika antidepressiva läkemedel ger till viss del samma eller liknande biverkningar. Men det kan även skilja sig åt. Därför kan det ibland vara värt att byta läkemedel. Om du vill veta vilka biverkningar ett visst läkemedel ger kan du prata med din läkare eller läsa mer om vad som gäller för just det läkemedlet.
Det är mycket olika hur man känner av biverkningar. Om du får biverkningar brukar de komma redan under den första eller andra veckan av behandlingen och sedan oftast minska gradvis med tiden.
Kontakta läkaren som skrivit ut läkemedlet om du får biverkningar som inte går över. Då kan dosen behöva ändras, eller så kan du behöva byta till ett annat läkemedel.
Läkemedel och trafik
Din förmåga att köra bil kan påverkas av vissa läkemedel. Du kan till exempel bli dåsig, yr eller se suddigt. Olika personer reagerar olika. Du är själv ansvarig för att bedöma om du kan köra bil eller annat motorfordon, eller sköta ett arbete som kräver skärpt uppmärksamhet och reaktionsförmåga. Läs mer påTransportstyrelsens webbplats.
Muntorrhet
Du kan bli torr i munnen av många antidepressiva läkemedel, särskilt av typen TCA. Då ökar risken för hål i tänderna. Därför är det viktigt att du sköter dina tänder extra noga under behandlingen, och borstar tänderna medfluoridtandkrämoch använder tandtråd. Läs mer ommuntorrhet.
Huvudvärk, illamående och viktuppgång
I början av behandlingen kan du få huvudvärk eller må illa. Andra biverkningar som kan förekomma för vissa av läkemedlen är viktuppgång, darrighet, svettningar eller svårigheter att kissa.
Sexuella biverkningar
Det är vanligt att antidepressiva läkemedel ger besvär som påverkar sexlivet. Du kan till exempel få mindre sexlust eller svårare att få orgasm. Det kan hjälpa att minska dosen eller byta till ett annat läkemedel.
Biverkningar hos äldre personer
Det finns en ökad risk för biverkningar näräldre personertar antidepressiva läkemedel. Det gäller särskilt risken för att falla och skada sig. Om du har lätt för att falla och använder ett antidepressivt läkemedel, bör du prata om det med läkaren.
Viktigt att veta när du avslutar behandlingen
Du bör alltid avsluta behandlingen i samråd med din läkare. Biverkningarna som du kan få om du slutar för tvärt med ett läkemedel kallas för utsättningssymtom.
För att minska risken för utsättningssymtom är det därför vanligt att du får minska dosen gradvis när du avslutar behandlingen. Då minskar risken för besvär. Exempel på sådana symtom är yrsel, illamående, svettningar, skakningar, myrkrypningar, domningar, slöhet, oro och sömnbesvär.
Ju längre tid du har tagit läkemedlet och ju högre dos du har tagit, desto viktigare är det att avsluta behandlingen långsamt. Hur länge du får minska på dosen beror även på vilket läkemedel du har tagit. Det kan ta flera månader att avsluta behandlingen helt.
Om du har tagit läkemedlet i kortare tid än en månad brukar det gå att sluta direkt utan att riskera att få besvärliga biverkningar.
Prata med din läkare om du är osäker
Du kan tro att det är depressionen som kommit tillbaka, om du får utsättningssymtom. Men om besvären kommer någon eller några dagar efter att du har avslutat behandlingen är det troligen utsättningssymtom, som är övergående.
Prata med din läkare om du är osäker på hur du ska tolka dina symtom.
Antidepressiva läkemedel till barn och tonåringar
I vissa situationer kan barn och tonåringar fåbehandlingmed antidepressiva läkemedel. Det kan till exempel vara vid följande situationer:
Depressionen är medelsvår eller svår.
Depressionen har pågått under en längre tid utan någon förbättring.
Barnet eller tonåringen har tidigare haft bra hjälp av antidepressiva läkemedel.
Antidepressiva läkemedel används ofta som tillägg till annan behandling.Vid lätt, lindrig depression rekommenderas inte läkemedelsbehandling.
Läkemedel som kan användas
Det finns idag bara ett läkemedel som är godkänt för behandling av depression hos barn och tonåringar. Det är läkemedel som innehåller fluoxetin. Det är ett SSRI-läkemedel som är godkänt för barn från 8 års ålder.
Om läkemedel med flouxetin inte fungerar eller ger biverkningar som är allvarliga eller inte går över, kan barnet eller tonåringen få pröva ett annat antidepressivt läkemedel.
Vanliga biverkningar
Barn och tonåringar kan få samma biverkningar av läkemedlet som vuxna. Illamående och huvudvärk är vanliga och ofta övergående. Vissa biverkningar kan vara vanligare hos barn och tonåringar, som till exempel ökad ilska eller irritation.
Vårdnadshavares eller annan vuxens roll viktig
Innan barnet eller tonåringen prövar läkemedel ska det finnas en vuxen person som tar ansvar för att medicineringen kommer att skötas på rätt sätt. Ofta kan den personen vara en förälder.
Var uppmärksam på hur personen mår
Det finns en risk att man mår sämre om läkemedlet tas oregelbundet. Därför ska inte barnet eller tonåringen själv ansvara för att ta sina läkemedel. Det är också viktigt att du som vårdnadshavare är uppmärksam på hur hen som får antidepressiv behandling reagerar på läkemedlet. Du som är vårdnadshavare bör också alltid följa med på läkarbesök där medicineringen ska följas upp.
Längre tids användning av ett antidepressivt läkemedel kan ha en negativ påverkan på tillväxten hos barn och tonåringar.
Sök vård igen vid behov
Sök vård genast på en akutmottagning om barnet eller tonåringen mår så dåligt att hen inte står ut, skadar sig på något sätt eller har uttalade självmordstankar eller planer.
Barnet eller tonåringen ska inte sluta med läkemedlen på egen hand innan ni varit i kontakt med behandlande läkare.
När barnet eller tonåringen ska sluta med sitt läkemedel brukar dosen minskas stegvis. Det kan vara bra att göra det under en period som inte är så stressig, till exempel under sommarlovet.
Selektiva serotoninåterupptagshämmare, SSRI
SSRI ökar halten av signalsubstansen serotonin i hjärnan. Det är den mest använda typen av antidepressiva läkemedel. SSRI kan också fungera mot olika typer av ångest.
Exempel på SSRI
Läkemedel som innehåller citalopram:
Cipramil
Citalopram.
Läkemedel som innehåller escitalopram:
Cipralex
Escitalopram
Premalex.
Läkemedel som innehåller paroxetin:
Seroxat
Paroxetin
Paroxiflex.
Läkemedel som innehåller sertralin:
Zoloft
Oralin
Sertralin
Sertrone.
Läkemedel som innehåller fluoxetin:
Fontex
Fluoxetin.
Läkemedel som innehåller fluvoxamin:
Fevarin.
Selektiva serotonin- och noradrenalinåterupptagshämmare, SNRI
SNRI ökar halten av signalsubstanserna serotonin och noradrenalin i hjärnan. Effekten på serotonin är något starkare än effekten på noradrenalin. SNRI används till exempel när man inte har fått tillräcklig effekt av SSRI.
Både SSRI och SNRI kan också fungera mot olika typer av ångest.
Noradrenalin och serotonin är även signalsubstanser i nervbanor som ingår i kroppens egna smärtlindrande system. Därför kan SNRI också användas vid vissa typer av smärta.
Exempel på SNRI
Läkemedel som innehåller venlafaxin:
Efastad
Efexor Depot
Venlafaxin.
Läkemedel som innehåller duloxetin:
Aritavi
Cymbalta
Duloxetin
Loxentia
Yentreve.
Tricykliska antidepressiva, TCA
Tricykliska antidepressiva läkemedel ökar halterna av signalsubstanserna serotonin och noradrenalin i hjärnan. Dessa läkemedel kan du också få mot olika typer av ångest.
Tricykliska antidepressiva är en grupp läkemedel som har funnits länge. De har ofta mer besvärliga biverkningar än de andra antidepressiva läkemedlen. De brukar användas vid svår depression eller när SSRI-preparaten inte har tillräcklig effekt.
Noradrenalin och serotonin är även signalsubstanser i nervbanor som ingår i kroppens egna smärtlindrande system. Därför används TCA också vid vissa typer av smärta.
Det mest använda preparatet vid depression är klomipramin.
Exempel på tricykliska antidepressiva
Läkemedel som innehåller klomipramin:
Anafranil
Klomipramin.
Läkemedel som innehåller amitriptylin:
Amitriptylin
Saroten.
Läkemedel som innehåller nortriptylin:
Sensaval.
Övriga antidepressiva
Läkemedel i gruppen övriga antidepressiva medel ökar på olika sätt halterna av någon eller flera av signalsubstanserna serotonin, noradrenalin och dopamin.
Vissa läkemedel i gruppen, de som till exempel innehåller mirtazapin och mianserin kan göra att du blir dåsig. Därför kan de fungera bra om du också har sömnsvårigheter.
Exempel på övriga antidepressiva medel
Läkemedel som innehåller mirtazapin:
Mirtazapin
Mirtin.
Läkemedel som innehåller mianserin:
Mianserin.
Läkemedel som innehåller bupropion:
Bupropion
Voxra.
Läkemedel som innehåller agomelatin:
Valdoxan.
Läkemedel som innehåller moklobemid:
Aurorix.
Läkemedel som innehåller vortioxetin:
Brintellix.
Läs mer om ditt läkemedel
Du kan läsa om ditt läkemedel i den bipacksedel som följer med förpackningen. Du kan även söka upp läkemedlet påfass.seoch läsa bipacksedeln där.
Mer om läkemedel på 1177.se
Vad är läkemedel?
När du tar läkemedel
När du får ett recept
Var kan jag köpa läkemedel?
Resa med läkemedel
Risker med att köpa läkemedel på nätet
Läkemedel och miljö
Psykiska sjukdomar och besvär
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Om antidepressiva läkemedel
Bra att känna till när du tar antidepressiva läkemedel
Behandling vid graviditet och amning
Vilka biverkningar kan jag få av läkemedlet?
Viktigt att veta när du avslutar behandlingen
Antidepressiva läkemedel till barn och tonåringar
Selektiva serotoninåterupptagshämmare, SSRI
Selektiva serotonin- och noradrenalinåterupptagshämmare, SNRI
Tricykliska antidepressiva, TCA
Övriga antidepressiva
Läs mer om ditt läkemedel
Mer på andra webbplatser
Har du frågor om läkemedel?
Du kan ringa Läkemedelsupplysningen helgfria vardagar mellan klockan 08.00 och 17.00. Telefonnumret är 0771-46 70 10.
Glömd dos eller överdosering
För de flesta läkemedel är en enstaka bortglömd dos inget större problem. Här kan du läsa mer om glömd dos och överdosering.
Rapportera biverkningar
Du kan själv rapportera biverkningar som du eller någon närstående har upplevt. Det räcker med att du misstänker att läkemedlet kan vara orsaken. Anmäl här via en e-tjänst.
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.