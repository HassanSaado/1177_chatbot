Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Barn & gravid
Vanliga besvär och sjukdomar hos barn
Gulsot hos nyfödda
Gulsot hos nyfödda
Det är vanligt att nyfödda barn får gulsot. Det innebär att huden och ögonvitorna blir gula. För de allra flesta går det över av sig själv inom ett par veckor, men en del barn kan behöva behandling.
Symtom
Vid gulsot brukar barnet få gul hud och gula ögonvitor. Ibland blir barnet också trött och orkar inte äta.
Det är lättare att se det gula i dagsljus. Ljus från lampor och lysrör kan göra det svårare att se.
Hos barn som har mörk hudfärg kan man titta på handflatorna, på fotsulorna och inuti munnen. Det kan vara svårt att se det gula på resten av huden.
Gulsot brukar kunna upptäckas två till tre dagar efter att barnet har fötts. Ibland kan det komma efter några veckor.
När och var ska jag söka vård?
Kontaktabarnavårdscentralen, BVC,om barnets hud och ögonvitor blir gula.
Om det är bråttom
Kontakta genast enjouröppen mottagningom barnet dessutom blir slö och inte orka äta tillräckligt. Om det är stängt, sök vård på en akutmottagning.
Ring telefonnummer 1177 om du vill hasjukvårdsrådgivningoch hjälp med var du kan söka vård.
Vad beror gulsot på?
När barnet ligger i magen behöver hen extra mycket röda blodkroppar i blodet för att få tillräckligt med syre.
Efter att barnet föds och har börjat andas själv behövs inte samma mängder röda blodkroppar. Barnets kropp börjar bryta ner de röda blodkropparna så att det blir lagom mycket. Då bildas ett gult färgämne som kallas bilirubin. Barnets hud och ögonvitor kan bli gulaktiga om det bildas mycket bilirubin.
Tas om hand av levern
Bilirubin finns i låga halter i blodet hos alla människor. Det tas om hand av levern för att sedan försvinna från kroppen med kisset och bajset. Innan förlossningen tar mammans lever hand om bilirubin från barnet i magen.
Orsaken till att de flesta nyfödda barn utvecklar gulsot är att det tar några dagar innan deras egen lever fungerar tillräckligt bra för att hinna ta hand om bilirubinet i den takt det bildas.
Gulsot hos nyfödda kallas också för ikterus.
Oftast lindrigt
Gulsot är oftast lindrigt. Men om bilirubinvärdet fort blir för högt kan det leda till skador. Det är mycket ovanligt i Sverige, eftersom nyfödda barn kontrolleras för gulsot och behandlas om det behövs.
Om barnet har gulsot en längre tid
Vårdpersonal tar blodprov på barnet om gulsoten inte försvinner efter att barnet är två–tre veckor gammal. Det görs även om barnet mår bra och är pigg.
Provet tas för att undersöka om barnet har någon sjukdom i till exempel gallan eller levern. En sådan sjukdom kan göra att kroppen inte kan ta hand om bilirubinet. Barnet får då behandling mot sjukdomen. Det är väldigt ovanligt med sådana sjukdomar.
Kan orsakas av bröstmjölk
Ibland kan barn som ammas få gulsot vid två till sex veckors ålder. Det kallas för bröstmjölksikterus och beror på att ämnen i bröstmjölken påverkar hur bilirubinet bryts ner. Det brukar inte ge några höga halter av bilirubin och går oftast över av sig själv. Du behöver inte sluta amma.
Barnet kan däremot behöva undersökas för att utesluta att det är andra sjukdomar som ligger bakom.
Vad kan jag göra själv?
Ett barn som har gulsot bör erbjudas mat åtta till tolv gånger per dag under de första dagarna. Du som ammar kommer då också att få igång produktionen av bröstmjölk. Det går lika bra att ge bröstmjölksersättning om du inte ammar.
Det viktiga är att barnet får i sig mycket vätska eftersom bilirubinet försvinner från kroppen med kisset och bajset.
Undersökning
Nyfödda barns bilirubinvärde undersöks på sjukhuset där barnet föds. Bilirubinvärdet kontrolleras först med en särskild mätare på huden. Om bilirubinvärdet är högt tas även ett blodprov på barnet. Värdena följs sedan upp med ytterligare prov.
Behandling
Oftast behövs ingen behandling eftersom gulsoten går över inom ett par dagar. Ibland behöver barnet behandling upp till några veckor.
Om värdena är för höga behöver barnet få behandling med ett särskilt ljus på huden, via en ljuslampa eller ljusfilt. Ljuset gör att bilirubinet inte kan orsaka skada, och då kan kroppen göra sig av med det i egen takt. Det brukar kallas för att sola. Ibland kallas det också för ljusterapi eller fototerapi.
Barnet kan behandlas på en barnklinik eller på BB. Ibland kan behandlingen ske hemma, om barnet mår bra i övrigt.
Ljusbehandling
Vid ljusbehandlingen läggs barnet under en speciell ljuslampa eller på en ljusfilt. När barnet ligger på en ljusfilt kan barnet ofta ligga i en vuxens famn och till och med amma eller matas samtidigt.
Ljusbehandlingen kan pågå i ett par till ibland flera dygn, men ger inga biverkningar för barnet. När barnet behandlas med ljuslampa är det viktigt att hens ögon hela tiden skyddas med en ögonbindel.
När ljusbehandlingen inte hjälper
Någon enstaka gång kan barn behöva mer behandling. Barnet vårdas då på en neonatalavdelning. Personalen där är specialiserad på att ta hand om nyfödda barn som är sjuka.
Om bilirubinvärdena stiger mycket fort och ljusbehandlingen inte hjälper kan barnet behöva sola mer intensivt med fler ljuskällor. Det är mycket ovanligt, men ibland behöver barnets blod bytas ut för att hen ska bli frisk.
Påverka och delta i din vård
Du kansöka vård på vilken öppen specialistmottagningdu vill i hela landet. Ibland krävs detremisstill den öppna specialiserade vården.
Informationen ska gå att förstå
Du ska få vara delaktig i din vård. För att kunna vara det behöver duförstå informationensom du får av vårdpersonalen. Ställ frågor om det behövs. Du ska till exempel få information om behandlingsalternativ ochhur länge du kan behöva vänta på vård.
Du har möjlighet attfå hjälp av en tolk om du inte pratar svenska. Du har ocksåmöjlighet att få hjälp av en tolk om du till exempel har en hörselnedsättning.
Du som behöverhjälpmedelska få information om vad som finns. Du ska också få veta hur du ska göra för att få ett hjälpmedel.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Symtom
När och var ska jag söka vård?
Vad beror gulsot på?
Kan orsakas av bröstmjölk
Vad kan jag göra själv?
Undersökning
Behandling
Påverka och delta i din vård
Att sköta ett nyfött barn
Att sköta ett nyfött barn
Här får du tips och råd om allt som kommer med en nyfödd. Läs och se filmer om matning, skötsel, säkerhet och om hur det kan vara att bli förälder.
Ta hand om ett nyfött barn
Här finns information om den allra första tiden i barnets liv. Läs om allt från hur du bär och lyfter, byter blöja och sköter barnets naglar till hur du skyddar ditt barn på olika sätt.
Det nyfödda barnets kropp – vanliga funderingar
Den första tiden händer det mycket med barnets kropp. Det är vanligt och en del i barnets utveckling. Ibland kan du behöva söka vård.
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.