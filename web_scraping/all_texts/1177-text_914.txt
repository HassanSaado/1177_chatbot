Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Barn & gravid
Att ta hand om barn
Barns sömn
Barns sömn i olika åldrar
Barns sömn i olika åldrar
Barn behöver olika mycket sömn i olika åldrar. Hur bra barn och tonåringar sover kan påverkas av till exempel ålder, utvecklingsfaser, oro och relationer. Det finns hjälp att få om ett barn har problem med sömnen.
I den här texten får du information om sömn hos barn mellan 0 till 18 år.Härkan du läsa mer om sömnbesvär hos barn.Härfinns information om sömn för vuxna.
PåUMOkan du läsa mer om sömn och sömnbesvär för barn och ungdomar från 13 år.
För stöd och råd om barns sömn kan du kontaktaBVC, elevhälsan eller enbarn- och ungdomsmedicinsk mottagning. Många mottagningar kan du kontakta genom attlogga in.
Därför är sömnen viktig
Sömnen behövs för att kroppen och hjärnan ska få återhämta sig. När vi sover bearbetar hjärnan nya upplevelser och lagrar kunskap och minnen. Sömnen är också viktig för immunförsvaret.
För barn och ungdomar som växer har sömnen stor betydelse eftersom tillväxthormon till stor del utsöndras under sömnen.
Hur mycket sömn behöver barn?
Så här mycket sömn behöver barn i olika åldrar:
0–12 månader:15–18 timmar per dygn, men i den här åldern är det väldigt stor skillnad mellan olika barn.
1–3 år:12–14 timmar per dygn.
3–6 år:11–12 timmar per dygn.
6–12 år:10–11 timmar per dygn.
12 år och äldre:8–9 timmar per dygn, men vissa barn behöver mer sömn i puberteten.
Kan mitt barn sova i min säng?
Barn under tre månader sover säkrast i sin egen säng, på rygg. Då minskar risken förplötslig spädbarnsdöd.
Många föräldrar tycker att det är praktiskt och mysigt att sova nära sitt nyfödda barn, speciellt om barnet har lätt att somna då. Även många barn sover som allra bäst när de får vara nära en förälder. Ställ gärna barnets säng bredvid din om det går. Då kan du lätt lyfta över barnet till dig när hen ska äta under natten. Lägg över barnet i sin säng när hen ska sova igen.
Många nyfödda barn sover i sin förälders säng i så kallade babynest, en madrass med mjuka kanter. Det finns ännu ingen forskning på om babynest är tillräckligt säkert för barnet. En viss risk finns att en vuxen kan råka rulla över de mjuka kanterna. Ett bättre alternativ kan vara ligginsatsen från barnvagnen som har högre och hårdare kanter.
Barnet ska inte vara för varmt. En pyjamas och en tunn filt brukar vara lagom.
Att sova tillsammans när barnet blir äldre
Risken för plötslig spädbarnsdöd minskar när barnet blir lite äldre. Vid ungefär 5 månaders ålder kan många barn vända sig själv i sömnen. Barnet kan då sova i din säng, men var noga med att lägga hen i höjd med ditt huvud.
Även äldre barn kan behöva närhet på natten. För en del barn och föräldrar går det bra att sova tillsammans. Ett alternativ kan vara att lägga en madrass på golvet nedanför din säng. Då vet ditt barn att madrassen alltid finns där om hen behöver.
Behöver barn mat på natten?
De flesta små barn upp till ungefär 4 månaders ålder blirammadeellerdricker bröstmjölksersättningäven på nätterna. Dels för att de är hungriga, dels för att få närhet, värme och trygghet.
Du kan fortsätta amma eller flaskmata ditt barn på natten även när hen blir lite större. Men från 4–6 månaders ålder brukar inte barn behöva mat på natten, så länge de går upp tillräckligt mycket i vikt. Du behöver därför inte väcka ditt barn i den här åldern om hen sover hela natten.
Att sluta ge barnet mat på natten
Det kan vara en stor omställning att få sitt barn att sluta äta på natten. För att underlätta kan du prova följande tips:
Ha en vattenflaska nära sängen om ditt barn brukar vilja dricka mycket.
Försök se till att ditt barn äter mer på dagen och somnar mätt.
Låt någon annan vuxen ta hand om barnet de första nätterna när du ska sluta amma.
Försök trösta ditt barn på andra sätt än att ge mat när hen vaknar, till exempel genom att byta blöja, bära eller vagga.
När kommer mitt barn att sova en hel natt?
En hel natt för ett barn i 1-årsåldern brukar vara ungefär 5 timmars sömn i sträck. En del barn sover nätterna igenom redan efter några månader och kan somna om själva när de vaknar till. Andra barn behöver hjälp att somna om, även när de har blivit lite äldre. Det är väldigt olika från barn till barn.
Sömnens olika perioder
När vi sover avlöser fyra faser varandra i så kallade sömncykler. Faserna upprepas flera gånger varje natt.
Fas 1: Dåsighet. Barnet somnar, vilket brukar ta från någon minut upp till 20 minuter. Nu är sömnen som ytligast och barnet är lättväckt.
Fas 2: Lätt sömn. Hjärnan blir mindre aktiv och musklerna slappnar av. Hjärtat slår långsammare och kroppstemperaturen sjunker lite.
Fas 3: Djup sömn. Kan komma redan efter några minuter och gör barnet svårväckt. Den djupa sömnen är särskilt viktig för kroppens produktion av tillväxthormon.och immunförsvarets återhämtning.
Fas 4: Drömsömn, även kallad REM-sömn. REM är en förkortning av rapid eye movement, som betyder snabba ögonrörelser.
Barns sömn 0 - 3 månader
Under barnets första månader styrs sömnen framför allt av hunger och mättnad. Det är väldigt vanligt att små barn vaknar flera gånger på natten. Barn sover också olika djupt.
Barn som föds efter graviditetsvecka 37 sover i genomsnitt 15 till18 timmar per dygn, men i den här åldern är det väldigt stor skillnad mellan olika barn. När ett nyfött barn har varit vaken i en till två timmar på dagen brukar det vara dags att sova igen.
Lär barnet skillnad på dag och natt
Efter ungefär 2­­ till 4 månader brukar barnet sova längre perioder på natten och vara vaken mer på dagen.
Du kan hjälpa barnet att hitta en dygnsrytm redan när barnet är litet, till exempel genom att vara ute i dagsljus en stund varje dag och att ha det mörkt och lugnt på natten. Försök få ditt barn att förknippa natten med lugn i stället för lek.
Sovrummet ska gärna vara så svalt, tyst och mörkt som möjligt. Du kan använda en nattlampa under den mörka delen av året om du tycker att det blir alldeles för mörkt.
Nyfödda sover ytligt
Små barn sover ofta tillräckligt många timmar om dygnet, även om det är vanligt att de har oregelbunden sömn. En del nyfödda har så ytlig sömn att det ibland kan vara svårt att avgöra om de sover eller är vakna. Ett nyfött barn drömmer mycket mer än vuxna och kan le, rycka till, grymta eller gnälla lite i sömnen. Därför sover barnet förmodligen mer än vad du upplever.
Tecken på trötthet
Barn visar ofta tecken på att de börjar bli trötta. Det kan till exempel vara att barnet gör följande:
gäspar
börjar gnälla
blir lite röd eller blank i ögonen
blinkar mycket med ögonen
blir lite tyst och stilla.
Om ditt barn har svårt att somna
Det är vanligt att små bebisar behöver stöd och hjälp från en vuxen för att kunna somna. Många tycker till exempel det är mysigt att vaggas, vara nära sin förälder i en bärsjal, suga på napp, lyssna på lugn musik, åka vagn eller sitta i en bilbarnsstol.
Din bebis kan ha svårt att komma till ro om hen till exempel är för pigg, hungrig eller har ont i magen.
Hjälp gärna barnet att rapaefter matning genom att lägga hen över din axel. Du kan också prova att ge barnetspädbarnsmassage.
Barns sömn 3–12 månader
De flesta barn i åldern 3–12 månader sover upp till 17 timmar per dygn: 9–12 timmar på natten och 2–5 timmar på dagen.
Från 3 månaders ålder växer och utvecklas barn fort. De flesta har nu en ganska stabil dygnsrytm och känner skillnaden på dag och natt. Men hur och när barn sover skiljer sig mycket åt mellan olika barn.
Tänk på säkerheten
Vid 3–12 månaders ålder brukar barn bli mer rörliga. För att barnet inte ska kunna ramla ner på golvet och slå sig är det bra om hen får sova i till exempel en spjälsäng med sänkt botten och höga kanter.
Sömnen påverkas av flera faktorer
Det första året är det vanligt att barnet harförkylningaroch andra bekymmer som går över, till exempel att mjölktänderna kommer fram. Det kan försämra sömnen tillfälligt.
Barn behöver ofta mer närhet när de är tillfälligt sjuka. De kan också behöva mer närhet när de lär sig nya saker, till exempel när de lär sig sitta eller krypa. Nya intryck och kunskaper hos barnet kan göra att hen behöver din hjälp för att bli lugn, till exempel om hen vaknar på natten. Därför är det vanligt att ditt barns sömnmönster förändras från vecka till vecka i den här åldern.
Barns sömn 1–3 år
Barn mellan 1 och 3 år behöver sova 12–14 timmar per dygn. Många börjar sova en gång per dag i stället för två gånger när de blir ungefär 1,5–2 år.
Mycket händer för barnet
Barn mellan 1 och 3 år blir mer och mer självständiga och mycket händer i deras liv, till exempel börjar många på förskola. När barn får ett mer utvecklat språk blir de också bättre på att uttrycka sin vilja.
En del barn i den här åldern är rädda för separationer, och hittar sätt att försöka behålla kontrollen över separationen på kvällen. Det kan till exempel vara att barnet plötsligt bara vill sova i sin vagn, blir extra förtjust i ett gosedjur eller säger att hen är törstig när det är dags att sova. Barn kan också visa det genom att de behöver närhet och hjälp att somna om när de vaknar mitt i natten.
Barn i den här åldern har även en utvecklad fantasi. Rädslor för till exempel tjuvar och monster är väldigt vanligt under uppväxten och kan komma i perioder. Rädslorna kan påverka sömnen, göra att barn drömmer mer och tycker att det är läskigt att ligga ensam i sängen. Bekräfta ditt barn, visa att du förstår att hen är rädd och försök att lugna. Undvik skrämmande sagor och tv-program vid läggdags.
Sovstunder på dagen
Att barn i 1-årsåldern sover bra på dagen brukar inte leda till att de sover sämre på natten. Tvärtom kan vissa barn sova bättre på natten om de också har sovit bra på dagen eftersom de inte är övertrötta. Du behöver alltså inte oroa dig för att ditt barn ska få svårare att somna eller sova sämre på natten för att hen redan har sovit mycket på dagen.
Pröva att korta ner sovstunden på dagen lite om du till exempel märker att hen har svårt att somna på kvällen. Försök även att undvika sovstunder alltför nära sängdags. Det är bra om barnet vaknar senast klockan 15.
Barns sömn 3–6 år
Barn mellan 3 och 6 år behöver ungefär 11–12 timmars sömn per dygn.
Vissa behöver vila på dagen
I 3-årsåldern är barn väldigt aktiva. Från 5 års ålder fram till puberteten går barn igenom den period i livet när de är som allra piggast under dagen. Oftast är det full fart från att de vaknar till att de går och lägger sig.
I 5-årsåldern har de allra flesta slutat att sova på dagen. Men låt ditt barn vila eller sova en stund på dagen om hen fortfarande verkar behöva det, så minskar du risken för att hen blir övertrött på kvällen. Barn i den här åldern blir ofta överaktiva i stället för sömniga när de har sovit för lite. Därför kan det vara svårt för omgivningen att förstå när en 5-åring har sömnbrist.
Det är bra att korta ner vilostunden om ditt barn vill sova en stund på dagen. Då hinner barnet bli trött lagom till läggdags. Det brukar vara lagom med 25–45 minuters vilostund. Försök att undvika sovstunder alltför nära kvällen och sängdags. Det är bra om barnet vaknar senast klockan 15.
Vara uppe lite senare
Barn mellan 3 och 6 år brukar ibland vilja vara uppe lite senare på kvällen, kanske med vuxna eller äldre syskon. Men många barn mellan 4 och 9 år är morgonpigga och vaknar tidigt oavsett när de gick och la sig. Du kan låta ditt barn vara uppe lite senare vid enstaka tillfällen eller vid ledighet. Kanske behöver hen då en sovstund dagen efter.
Barns sömn 6–12 år
Barn mellan 6 och 12 år behöver ungefär 10–11 timmars sömn per dygn.
Morgon- eller kvällsmänniska?
I 10–12-årsåldern brukar det visa sig om ditt barn är en så kallad morgonmänniska eller kvällsmänniska.
Morgonmänniskor är personer som somnar tidigt, går upp tidigt och presterar bäst tidigt på dagen. De har därför ofta lättare att anpassa sig till skolan. Kvällsmänniskor piggnar i stället till framåt eftermiddagen, somnar sent och har svårt att gå upp på morgonen. De presterar ofta bättre lite senare på dagen, och kan därför ha svårare att anpassa sig till skolans förväntningar och rutiner.
De flesta barn som närmar sig puberteten blir mer kvällsmänniskor än vad de var tidigare.
Om ditt barn sover oroligt eller har svårt att somna
Före puberteten är de flesta barn pigga på dagarna. Men om du tycker att ditt barn verkar till exempel trött, arg eller ledsen under en period, kan det vara bra att komma på vad det beror på. Frågor du kan fundera på är till exempel:
Sover hen för lite?
Sover hen på dagen?
Sover hen oroligt och vaknar mycket på natten?
Verkar hen oroa sig för något? Både stora och små funderingar är vanliga i den här åldern, till exempel tankar om kompisrelationer, stress, skolan och döden.
Ges hen möjlighet att leka utomhus varje dag, minst en timme?
Dricker hen drycker med koffein, till exempel cola- eller energidrycker?
Snarkar ditt barn kraftigt eller har hen andningsuppehåll på natten?
Sömn i tonåren
Barn från 13 år behöver sova 8–9 timmar per dygn, men vissa behöver mer sömn än så i puberteten. Många i den här åldern sover mindre än de behöver, vänder på dygnet och har svårt att somna på kvällen.
Barn som har vänt på dygnet blir oftast trötta först vid 3–4-tiden på natten och vill helst sova till klockan 12 på dagen. De sover som djupast vid 6-tiden på morgonen, när det egentligen är dags att gå upp.
Mycket som kan störa dygnsrytmen
I puberteten händer mycket i barnens liv och utveckling som kan störa dygnsrytmen. Morgonpigga barn kan plötsligt bli morgontrötta. De vill vara uppe sent och sova länge på morgonen, och är därför ofta trötta under skolveckan. De flesta sover som allra bäst mellan midnatt och klockan nio på morgonen.
Det kan bli svårare för dig som förälder att påverka sovtiderna när barnet blir tonåring. Din tonåring kanske umgås mer med kompisar än tidigare och ägnar sig mer åt tv, mobiltelefon, surfplatta eller dator på kvällen.
Så kan du hjälpa din tonåring
Prata med din tonåring om du tycker att hens sömnvanor är ett problem. Förklara gärna att du finns där som ett stöd, och att målet till exempel är att hen ska må bättre, få mer ork och kunna koncentrera sig bättre i skolan. Prata med varandra om det här i lugn och ro på dagen och ta ingen diskussion sent på kvällen eller mitt i natten. Försök att tillsammans komma överens om hur sömnen skulle kunna bli bättre.
Det kan ta lite tid innan nya rutiner börjar få effekt. Prova därför gärna rutinerna i ungefär två veckor för att se om de fungerar eller inte.
Viktigt att bryta störda sömnvanor
Det bästa sättet att få tillbaka en bra dygnsrytm på lång sikt är att försöka få din tonåring att gå upp i tid på morgonen. Då hinner sömnbehovet byggas upp under dagen. Ett alternativ är att hen går och lägger sig lite tidigare varje kväll, till exempel 15 minuter tidigare för varje dag, tills hen hittar en bra rutin.
Här är några fler tips din tonåring kan prova:
Undvik mobiltelefon, surfplattor och liknande en timme före läggdags.
Sov bara på natten och undvik helst att sova på dagen.
Skriv ner dina tankar om du ligger och grubblar.
Låt det vara svalt, tyst och mörkt i sovrummet.
Planera in någon typ av motion eller aktivitet utomhus varje dag.
Lyssna på lugn musik ellerprova avslappningsövningar.
PåUMO kan du läsa mer om sömn och sömnbesvär för tonåringar.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Hur mycket sömn behöver barn?
Kan mitt barn sova i min säng?
Behöver barn mat på natten?
Sömnens olika perioder
Barns sömn 0 - 3 månader
Barns sömn 3–12 månader
Barns sömn 1–3 år
Barns sömn 3–6 år
Barns sömn 6–12 år
Sömn i tonåren
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.