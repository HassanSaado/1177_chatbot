Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Barn & gravid
Att sköta ett nyfött barn
Amning och flaskmatning
Så ammar du
Så ammar du
För att amningen ska kunna fungera så bra som möjligt finns det en del saker att tänka på. Alla barn är olika och du och ditt barn behöver lära känna varandra. När amningen inte fungerar så finns det stöd och hjälp att få.
Förbered dig innan du börjar
Innan du börjarammaär det viktigt att ha rena händer. För att undvika bland annat infektioner bör dutvätta händernainnan du rör vid bröstvårtorna.
Starka dofter kan göra amningen svårare eftersom barnet föredrar din lukt. Undvik parfym och deodorant som doftar mycket.
Gör det bekvämt när du ska amma
Amningen kan ta tid, särskilt i början. Därför kan det vara skönt att sitta eller ligga bekvämt. Se till att du har allt du behöver inom räckhåll, till exempel ett glas vatten. Många blir väldigt törstiga när de ammar.
Ha kontakt med barnet under amningen
Låt amningen vara ditt och barnets stund. Var uppmärksam på barnet. Att ha ögonkontakt gör barnet trygg.
Hur märker jag att barnet vill äta
Barnet brukar visa att hen vill äta på olika sätt. Först genom små tecken eller signaler som blir allt kraftigare ju mer otålig barnet blir.
Försök att lära dig hur ditt barn visar att hen vill äta, så att du kan börja amma vid barnets tidiga signaler. Det kan bli svårare att få barnet att amma om hen har blivit allt för otålig och börjat skrika. Då behöver du trösta ditt barn först.
Tecknen kan se ut så här:
Barnet börjar röra på sig. Barnet öppnar också munnen stort, sticker ut tungan, slickar på läpparna och söker efter mat genom att hacka eller picka med huvudet.
Barnet sträcker på sig och börjar bli oroligt. Hen vrider på huvudet åt sidorna, för handen mot munnen och gör sugrörelser med tungan. Barnet kan börja suga på sin hand. Barnet börjar göra små ljud.
Barnet blir mer orolig och ger fler och högre ljud ifrån sig. Barnet ändrar hudfärg, blir mer röd i ansiktet och börjar slutligen gråta.
Amningsställningar
Det kan vara bra att kunna amma i olika ställningar. De vanligaste amningsställningarna är sittande, halvsittande och liggande.
Pröva dig gärna fram för att hitta det som känns bekvämt för dig och ditt barn.
Sittande amning
Sitt upprätt och bekvämt på en stol, i en fåtölj eller i en soffa med ryggstöd. Du behöver ha fötterna på golvet.
Du kan placera kuddar bakom ryggen om du behöver extra stöd för att sitta upprätt.
Många som sitter ner och ammar behöver stödja upp barnet för att få en bra ställning. Du kan använda stadiga kuddar, ett ihoprullat täcke eller en så kallad amningskudde.
Halvsittande amning
Sätt dig tillbakalutat. Din överkropp ska vara mitt emellan sittande och liggande.
Du kan använda kuddar att lägga under huvudet och din överkropp. Barnet ligger på dig med huvudet mellan dina bröst, eller på ett bröst.
Denna amningsställning gör att barnet kommer riktigt nära din kropp och kan vara särskilt bra i början, när barnet är nyfödd. Barnet ligger tätt mot dig utan att du själv behöver styra barnet så mycket.
Halvsittande amning kan också kallas bakåtlutad amning.
Liggande amning
Lägg dig på ena sidan. Ha en eller två kuddar under ditt huvud så att du ligger bekvämt.
Dra upp din undre arm lite så att barnets huvud ligger plant och inte på din arm.
Lägg barnet på sidan, med barnets mage mot dig. Barnet ska ligga så att hens bröstkorg kommer nedanför ditt bröst.
Försök att placera barnets nedre arm under ditt bröst för att barnet ska komma så nära dig som möjligt.
Så får barnet rätt tag
Filmen visar hur du får ett bra amningsgrepp när du ammar. Barnet ska ligga mage mot mage med den som ammar.
Filmen visar hur du får ett bra amningsgrepp när du ammar. Barnet ska ligga mage mot mage med den som ammar.
Det är viktigt att barnet redan från början har ett stort tag runt bröstvårtan. På så sätt tömmer barnet bröstet mer effektivt och mjölkproduktionen ökar. Ett stort tag om bröstet minskar risken för ömma bröstvårtor, sår och mjölkstockning.
Hjälp barnet
Så här kan du hjälpa barnet att få ett stort tag:
Håll ditt barn tätt intill dig och vänd mot dig. Barnets huvud bör inte vara vridet åt något håll. Däremot kan huvudet vara något bakåtlutat.
Låt barnets näsa vara i höjd med din bröstvårta. Då hamnar barnets haka i bröstet när barnet tar tag och näsan kan vara fri. Det gäller oavsett vilken amningsställning du väljer.
Vänta tills barnet gapar riktigt stort. Du kan röra vid barnets kind med bröstvårtan. Då vänder sig barnet mot bröstet och börjar söka och buffa. När barnet gapar stort för du barnet ännu närmare bröstet och låter hen ta ett stort tag.
De första sugtagen kan göra ont, men efter en stund ska det gå över. Fortsätter det att göra ont bör du ta bort barnet och börja om.
Du kan avbryta barnet under amningen genom att stoppa in ett finger i barnets mungipa.
Ett tillräckligt stort tag
Så här kan du se att barnet har ett tillräckligt stort tag om bröstet:
Barnets läppar är utvikta.
Barnet har en stor del av vårtgården i munnen, inte bara bröstvårtan.
Bröstvårtan ska hamna långt in i bakre gommen hos barnet.
Det hörs inga smackande ljud.
Barnet ska inte knipa eller bita ihop bröstvårtan.
När barnet suger med stort tag rör sig musklerna runt tinningen.
Efter amningen har bröstvårtan samma form som innan barnet började.
Barnet harett för litet tag
Så här kan du märka att barnet inte har ett tillräckligt stort tag:
Det gör ont hela tiden när barnet suger. Det är vanligt att det gör lite ont precis när barnet börjar suga, men det ska inte hålla i sig mer än en kort stund.
Barnet suger in kinderna.
Barnet släpper bröstet nästan direkt och fortsätter att söka och gapa. Ibland blir barnet otålig och skriker.
Bröstvårtan är platt eller sned efter amningen.
Det har bildats en kant på bröstvårtan.
Du bör inte låta barnet suga med ett för litet tag. Det ger dig besvär och kan leda till att det bildas mindre mjölk.
Barnet har svårt att få tag om bröstvårtorna
Ibland kan brösten vara så spända att barnet har svårt att få grepp. Då kan du först handmjölka ur lite mjölk. Bröstet blir då mjukare.
Du som har platta eller inåtvända bröstvårtor kan massera dem med fingertopparna först så att de reser sig. Då kan det vara lättare för barnet att få tag. Du kan också försöka få ut bröstvårtan med hjälp av en bröstpump. Men många barn suger så kraftigt att de får tag oavsett hur bröstvårtan ser ut.
Ibland kan det hjälpa att använda enamningsnapp.
Barnet börjar suga
När barnet har fått ett tillräckligt stort tag börjar hen att suga. Barnet suger först med korta, snabba tag så att mjölken kan börja rinna ut. Sedan är det vanligt att barn börjar suga med långsamma och kraftfulla tag. Därefter vilar barn ofta i några sekunder innan de börjar suga igen.
Barnet släpper ofta bröstet och tar en paus när hen har fått i sig den mjölk som hen behöver. Efter en stund fortsätter de flesta barn att suga, men det kan vara olika från barn till barn.
När barnet inte har rätt sugtag
Låt barnet göra ett nytt försök om hen inte har fått ett bra tag. För att få barnet att släppa taget om bröstvårtan kan du försiktigt stoppa in ett finger i barnets mungipa. Bröstvårtan kan bli irriterad om du drar loss barnet.
Ibland kan det ta lite tid för mjölken att börja rinna
Det är hormonet oxytocin som gör att mjölken börjar rinna ut ur brösten. Hormonet är känsligt för stress. Det kan därför ta längre tid för mjölken att komma ut om du är trött, ledsen eller orolig.
Det kan hjälpa att slappna av en stund innan amningen. Du kan även ta en varm dusch och stryka lätt över bröstet för att få igång frisättningen av oxytocinet.
När barnet inte börjar suga
Ibland kanske barnet inte börjar suga även om hen ligger vid bröstet. För att locka barnet kan du trycka ut lite mjölk på bröstvårtan. Om du har försökt många gånger utan att det fungerar kan du låta barnet suga på ett av dina fingrar en liten stund. Prova sedan med bröstet igen.
Amma på ett eller båda brösten
För en del barn kan det räcka att ammas på ett bröst, medan andra barn behöver ammas på båda brösten vid samma tillfälle. Det beror på hur mycket mjölk som produceras. En del barn ammas till exempel på ett bröst på morgonen men vill ha båda på kvällen.
Låt barnet suga färdigt på det första bröstet tills hen släpper taget. Erbjud sedan det andra bröstet om barnet vill suga mer.
Det är bra att låta barnet börja suga varannan gång på vänster respektive höger bröst. Då blir mjölkproduktionen ungefär lika stor i båda brösten.
Bra om barnet får möjlighet att rapa och prutta
Det är mycket som händer i magen och tarmarna hos ett nyfött barn, och det är helt naturligt att barnet får gaser.
Du kan hjälpa barnet genom att hålla hen lite upprätt efter amningen. Att lägga barnet över en axel hjälper ofta hen attrapaoch prutta vilket är bra eftersom en del av luften i magen då kommer ut. Du kan också klappa försiktigt på stjärten och smeka över huvudet och ryggen så att barnet slappnar av.
Amma tvillingar
Det tar längre tid att amma två barn, men med bra hjälp brukar de flesta komma fram till en lösning som fungerar. Men innan du har lärt känna dina barn och fått bra rutiner kan det kännas svårt att hinna mata båda barnen och samtidigt själv få den vila du behöver.
I början kan det vara bra att amma ett barn i taget, dels för att lära känna varje barn för sig, och dels för att det då är lättare att lära dig amningstekniken. Innan du lämnar BB bör du ha prövat att amma båda barnen samtidigt. Speciellt i början kan det vara väldigt stressande att det ena barnet skriker när du ägnar dig åt det andra. Då kan det vara en trygghet att veta att du klarar av att amma båda barnen på samma gång.
Viktigt med bra amningsställning
De flesta som ammar tvillingar tycker att det är lättare att hitta en bra amningsställning med hjälp av kuddar. När båda barnen ammas samtidigt kan du lägga barnens huvuden mot varandra, och ha kropp och fötter under varsin av dina armar. Du kan också lägga barnen bredvid varandra åt samma håll.
En del ger sina tvillingar antingen bröstmjölk eller bröstmjölksersättning, andra ger både och. Förutsättningarna i starten kan se olika ut. Det kan till exempel vara svårare att komma igång med amningen om ett eller båda barnen behöver vårdas på en annan avdelning den allra första tiden.
Råd och stöd
Det kan ta tid att få igång amningen och få den att fungera. Det är inte ovanligt att det tar upp till en månad eller längre innan amningen känns trygg. Då är det bra med stöd, både från närstående och från vårdpersonal. Ju fortare du söker hjälp, desto större är möjligheten att få amningen att fungera.
Du som behöver stöd och hjälp med amningen kan kontaktaBVCeller en barnmorskemottagning. Du kan också kontakta en av de amningsmottagningar som finns på en del orter. Många mottagningar kan du kontakta genom attlogga in.
Den första veckan efter att barnet har fötts kan du också kontakta BB. Det går också att få hjälp viaAmningshjälpen, en ideell förening som ger stöd åt dem som vill amma sina barn.
Det är viktigt att du kan förstå informationen
För att du ska kunna vara aktiv i din vård och ta beslut är detviktigt att du förstår informationen du får av vårdpersonalen. Ställ frågor om du inte förstår. Du kan också be att få informationen utskriven så att du kan läsa den i lugn och ro.
Du har rätt attfå hjälp av en tolk om du inte talar svenska.
Du har också rätt attfå hjälp av en tolk om du har en hörselnedsättning.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Förbered dig innan du börjar
Hur märker jag att barnet vill äta
Amningsställningar
Så får barnet rätt tag
Barnet börjar suga
Amma tvillingar
Råd och stöd
Det är viktigt att du kan förstå informationen
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.