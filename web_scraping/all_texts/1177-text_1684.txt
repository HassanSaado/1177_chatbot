Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Barn & gravid
Att sköta ett nyfött barn
Ta hand om ett nyfött barn
Ta hand om ett nyfött barn
Här finns information om den allra första tiden i barnets liv. Läs om allt från hur du bär och lyfter, byter blöja och sköter barnets naglar till hur du skyddar ditt barn på olika sätt.
Att bli förälder innebär att få ansvar för en liten person som är utlämnad åt andra.
Här får du tips och råd om några av de vanligaste situationerna när du behöver skydda ditt barn.
Läs en kortare version av texten på lätt svenskahär.
Om du är osäker på vad du ska göra
Fråga på barnavårdscentralen, BVC, om du är osäker eller har frågor och funderingar.
Vidbesöken på BVCbrukar ni prata om sådant som handlar om att sköta om och skydda barnet på olika sätt.
Barnet behöver känna sig trygg
Nyfödda är helt beroende av vuxna. Barnet påverkas av hur du och andra som står barnet närmast ger närhet, uppmuntrar och annat som ger barnet vad hen behöver. Barnet känner sig trygg när vuxna bryr sig och förstår vad hen behöver. Det handlar bland annat om att barnet behöver äta, sova, få vara nära och umgås.
Ett nyfött barn behöver till exempel skyddas från att få för mycket intryck.
Läs mer omhur barnet knyter an och hur ni kan umgås.
Lyfta och bära barnet
När ett nyfött barn är vaken vill hen ofta bli buren. Det finns många sätt att bära ett barn på. Det viktiga är att barnet får stöd för huvudet, blir buren på ett säkert sätt och känner sig trygg.
Gör så här när du ska lyfta upp eller lägga ner barnet:
När du ska lyfta upp barnet lägger du dina händer och armar under barnets kropp medan hen ligger kvar.
För in din ena hand under nacken och huvudet på barnet och låt underarmen glida in under barnet.
Lägg den andra handen under stjärten och låt underarmen följa med.
Prata gärna med barnet under tiden och lyft sedan upp barnet lugnt och försiktigt.
När du håller barnet i famnen kan du låta hen vila mot din egen vänstra sida, för att kunna höra dina hjärtslag. Håll din ena hand under barnets stjärt och den andra handen och armen om nacken och ryggen.
När du ska lägga ner barnet gör du på motsvarande sätt. Ha stöd under stjärten och nacken, och låt underarmen vara stöd. Låt barnet få känna underlaget innan du tar bort dina armar.
Barnet kan ligga på mage på din underarm
En del barn tycker om att ligga på mage med ansiktet nedåt på den vuxnes underarm.
Gör så här:
För din ena hand mellan benen på barnet och låt handen stanna under barnets bröstkorg. Då får barnets mage stöd underifrån av armen.
Ge stöd åt barnets huvud och axlar med den andra handen och underarmen.
Bärsele eller sjal
Ett annat sätt att bära barnet är att ha hen i en bärsele eller sjal. Då kan du bära barnet på ryggen, höften eller magen. I en bärsele eller sjal är barnet nära din kropp på ett sätt som påminner om tiden före födseln. Det kan vara praktiskt att bära barnet på det här sättet. Du får en hand ledig och kan bland annat ta med dig barnet dit du inte kan komma med barnvagn.
Barnet kan sitta i bärsele eller sjal redan från början men behöver ordentligt stöd för huvudet. För att vänja barnet och dig själv kan du redan från början bära barnet korta stunder. Får du ont i ryggen eller axlarna kan det bero på att bärselen eller sjalen behöver ändras.
De första månaderna bör inte barnet bäras framåtvänd i bärsele eller sjal. Ha alltid barnets ansikte vänt mot dig, annars får hen för mycket intryck. Det gäller även när barnet är i vagnen.
Klä på barnet
Det kan vara lite krångligt att få barnets huvud genom tröjans ringning, händerna genom ärmarna eller fötterna genom byxbenen. Därför är det bra att använda kläder som är lätta att ta på. Det kan till exempel vara tröjor som går omlott och knyts fram.
Ärmarna ska också vara så töjbara att du kan hjälpa barnet genom att sticka in dina egna fingrar. Undvik blixtlås på barnets kläder så det inte nyper barnet när du drar upp det.
Om barnet skriker när du ska byta kläder
Om barnet skriker och är orolig när du ska byta kläder, kan det bland annat bero på något av detta:
Barnet tycker att det är obehagligt att vara helt naken. Ha en filt eller handduk att använda om det behövs.
Underlaget som barnet ligger på är obekvämt eller kallt. Skötbordet eller sängen brukar vara bra platser att byta kläder på.
Det är för kallt i rummet. Värme är viktigt för nyfödda.
Byta blöja
Det första året byter du blöja ofta. Blöjbytena är bra tillfällen att ha kroppskontakt, småprata, sjunga eller leka med barnet. Du kan sätta upp en spegel eller hänga upp en mobil med figurer ovanför skötbordet, det kan vara roligt för barnet att titta på under tiden.
Så byter du blöja
Öppna flikarna på blöjan utan att ta bort den smutsiga blöjan.
Torka av eventuellt bajs med blöjan och vik sedan upp den smutsiga blöjan på mitten under barnet.
När du torkar och tvättar stjärten på barnet brukar det vara bra att använda trefingergreppet, det vill säga att hålla fötterna med tumme, pekfinger och långfinger.
Snippan tvättar du framifrån och bakåt för att undvika att bakterier från ändtarmen kommer in i urinröret. Har det kommit bajs innanför blygdläpparna tvättar du försiktigt bort det med en mjuk, tunn tvättlapp som är fuktad med vatten eller barnolja.
På snoppen är det viktigt att du inte drar tillbaka förhuden för att göra rent. Förhuden kan då skadas.
Låt barnet ligga en stund utan blöja. Det är bra att lufta huden där blöjan har suttit så mycket som möjligt.
Nyfödda fryser lätt. Barnet ska därför inte ligga naken där det är kallt. Ha gärna en filt eller handduk med för att lägga på barnets kropp.
Kiss och bajs irriterar huden
Det är vanligt att kiss och bajs irriterar huden där blöjan sitter. Byt blöja ofta, tvätta rent och lufta stjärten. Då kan du undvika irritation och eksem som kliar och svider.
Använd blöjor som är så stora att det finns plats för luft mellan huden och blöjan.
Det brukar gå åt cirka åtta blöjor per dygn. Det finns många olika sorters engångsblöjor och tygblöjor att välja på, prova dig fram till en typ som passar.
Du behöver inte använda salvor och puder i förebyggande syfte.
Om huden vid stjärten blir röd eller irriterad
Lufta huden vid stjärten mycket om den har blivit röd och irriterad. Du kan tvätta med oparfymerad tvättkräm eller olja. Använd inte färdigpreparerade våtservetter.
Smörj sedan in barnets stjärt med en skyddande salva innan blöjan sätts på, till exempel någon som innehåller zink. Fråga på BVC eller på ett apotek om vilka salvor som är bra.
Ibland kan barnet fåblöjutslag. Det blir då torra fläckar där blöjan sitter. På ljusare hud är utslagen röda. På mörkare hud blir utslagen mörkare än den övriga huden.Ibland blir det en svampinfektion i huden. Då kan huden bli glansig. På ljusare hud kan utslagen också bli klarröda. På mörkare hud blir det mer mörkt där utslagen är.Du kan behandla blöjutslag själv, men kontaktaBVCeller envårdcentralom det inte går över på en vecka eller om det blir värre.
Ta hand om och tvätta huden
Titta varje dag på barnets hela kropp när hen är naken för att upptäcka om huden är irriterad eller har några utslag.
Nyfödda barn har ofta torr hud och det är vanligt att den flagar och fjällar. Det är också vanligt att barn får till exempel värmeutslag. Det är inte skadligt och brukar gå över av sig själv.
Det är bra att lufta huden, genom att låta barnet vara utan kläder och blöja.
Så tvättar du
Huden kan lätt bli irriterad under armarna, i vecken på halsen under hakan, bakom öronen och i ljumskarna. Det beror på att det är varmt och lite fuktigt där. Många barn behöver tvättas varje dag i hudvecken för att inte få irriterad hud.
I början räcker det att tvätta med bara vatten
De första veckorna räcker det ofta att tvätta med vatten. Tvätta försiktigt med en mjuk tvättlapp fuktad med vatten.
Sedan behövs ibland en mild barntvål. Det går också att tvätta huden med barnolja.
Badda torrt med en handduk och lufta sedan gärna hudvecken.
Barnets hud behöver vara ren, men det är viktigt att inte tvätta för ofta.
Irriterad eller röd hud
Är barnets hud röd och irriterad brukar det läka snabbt om du tvättar rent, baddar torrt och sedan luftar.
Kontakta BVC om besvären inte går över eller om du känner dig osäker.
Läsmer om barnets hud och olika besvär i huden.
Att bada barnet
Barnet behöver bada en eller några gånger i veckan för att bli tillräckligt ren. Det räcker inte att tvätta med tvättlappar.
Du kan bada barnet oftare om barnet tycker om det. En del barn njuter av att vara i vatten medan andra inte tycker om det.
Det brukar gå bra att bada barnet redan första veckan, även om inte naveln har fallit av.
Det brukar vara bra att ha en badbalja för barn. Lägg fram allt du behöver i förväg och ställ badbaljan så att du får en bekväm arbetsställning.
Gör så här när du badar barnet
Vattnet ska vara ljummet, ungefär 37 grader. Kontrollera temperaturen genom att känna med armbågen eller använda en termometer.
Berätta för barnet vad ni ska göra. Då förstår barnet att det kommer att hända något trevligt som hen kan känna sig trygg inför. Sedan kan du sänka ner barnet försiktigt i vattnet.
Håll ena armen under barnets huvud och handen runt barnets överarm, så att barnet får stöd.
Har du haft olja i vattnet kan det vara lite halt. Ha därför en handduk i närheten och ett bra grepp om ditt barn.
Temperaturen i rummet påverkar hur barnet tycker att det är. Var uppmärksam på om hen fryser eller om det är för varmt.
Om barnethar skorv i hårbotten, kan du passa på att behandla den.
Du kan bada tillsammans med barnet, men inte förrän naveln är helt läkt.
Här kan du läsa ombarns hår och hårtvätt.
Se en film om att bada ett nyfött barn
Här kan du seen film om att bada ett nyfött barn. Filmen ligger på Karolinska sjukhusets webbplats.
Sköta barnets naglar
Naglarna på ett nyfött barn är mjuka och kan vara långa. Både fingernaglar och tånaglar växer snabbt.
De första månaderna kan det vara svårt att se hur mycket av nageln som sitter fast med huden under. Klipp därför inte barnets naglar den första tiden.
För att undvika att barnet river sig kan du göra något av detta:
Riv försiktigt av lösa flikar av nageln. Så kan du göra så länge barnet naglar är mjuka.
Fila naglarna försiktigt.
Klippa eller fila naglarna när barnet blir äldre
Du kan fila eller klippa barnets naglar när barnet har blivit äldre och det syns tydligt var nageln växer ihop med huden.
Klipp rakt över nageln och var försiktig med sidorna. Använd en trubbig nagelsax eller en babyklippare.
Det kan vara bra att klippa naglarna när barnet har badat, eftersom naglarna är mjuka då. En del tycker att det är smidigt att klippa naglarna när barnet är trött eller sover.
Ligga på magen
Det är en bra övning inför att lära sig lyfta på huvudet, stödja på armarna och så småningom förflytta sig.
Barnet kan exempelvis ligga på ditt bröst eller på en filt på golvet.
Försök se till att barnet ligger på mage även om hen inte tycker så mycket om det. Det är bra för alla barn.
Det är också bra för barnets huvudform att ligga på magen. Ligger barnet bara på rygg kan huvudformen bli platt eller sned.
Läs mer ombarnets huvud.
Så klär du barnet för att vara ute
Nyfödda barn har svårare att styra kroppstemperaturen än vad äldre barn och vuxna har. Därför är det bra att vara försiktig med att vara ute både i hög värme och i stark kyla. Du behöver också anpassa kläderna efter den temperatur som råder, och till exempel klä av barnet overallen så fort ni kommer in.
Läs mer om attklä barn för att vara ute i olika årstider.
Läs också om attskydda barn från solen.
Att skydda barnet från att skadas eller bränna sig
Det finns flera saker att tänka på för att inte barnet ska skada sig.
Tänk till exempel på det här:
Även väldigt små barn kan förflytta sig när de sprattlar med armar och ben. De kan därför ramla ner från skötbordet eller vuxensängen och skada sig om du inte har översikt precis hela tiden. Gå därför aldrig ifrån barnet eller vänd dig aldrig bort utan att hålla en hand på barnet.
Drick inte varmt kaffe eller te med barnet i famnen. Det är lätt att spilla om barnet plötsligt rör sig. Innehållet i en kopp kan skada en stor yta på barnets kropp. Det är också bra om du placerar barnet en bra bit ifrån spisen och ugnen när du lagar mat.
Läs mer omsäkerhet för barnoch attta hand om brännskador.
Att suga på napp eller tumme
Alla barn föds meden sugreflex, och den är starkast i början. Sugreflexen är nödvändig för att barnet ska få i sig mat, men att suga fungerar också som tröst. Därför kan barnet tycka om att suga på napp eller tumme. Det finns fördelar och nackdelar med båda.
Läs mer om attsuga på napp eller tumme.
Rökning skadar barn
Det är skadligt för barnet att vistas i rökiga miljöer. Undvik sådana miljöer och försök se till att ingen röker i närheten av barnet. Risken förplötslig spädbarnsdödökar om barnet vistas i rökiga miljöer.
Tobak, snus och nikotinersättning skadar vid amning
Du bör inte röka, snusa eller använda nikotinersättningsmedel när du ammar. Skadliga ämnen går över i bröstmjölken och påverkar barnet.
Läs mer omrökning och snusning när du ammar.
Stöd och hjälp
Det finns stöd att få om du vill sluta röka eller snusa. Här kan du läsa mer om attsluta röka och snusa, och få information om hur du kan få stöd att sluta.
Alkohol och droger påverkar hur du kan ta hand om barnet
Alkohol, droger och vissa läkemedel kan påverka din koncentration, ditt beteende och ditt omdöme. Det kan i sin tur påverka hur du tar hand om och är med ditt barn.
Råden gäller för alla som dricker alkohol
Drick inte alkohol när du har ansvar för ett barn. Råden om att inte dricka alkohol gäller för alla vuxna som har ansvar för barnet.
När du dricker alkohol får du bland annat sämre tålamod och reagerar sämre på barnets signaler. Alkohol påverkar även dina rörelser så att du till exempel kan bli mer fumlig. Det kan bland annat göra det svårt att hålla barnet på ett säkert sätt. Små barn är känsliga och behöver behandlas varsamt.
Sov aldrig i samma säng som barnet om du har druckit alkohol eller tagit droger. Risken är stor att du lägger dig på barnet eller att du täcker för barnets ansikte med exempelvis täcket.
Barnet och familjen kan påverkas negativt på många olika sätt om du eller andra i barnets närhet dricker för mycket, dricker för ofta eller använder droger.
Barnet känner sig inte trygg
Barn kan bli skrämda av berusade eller påverkade vuxna. Barnet vet inte hur den vuxna kommer att bete sig. Det kan vara mycket skrämmande när någon pratar annorlunda, tar i en på annat sätt och luktar annorlunda. Barnet känner att hen inte kan lita på den vuxna eftersom den vuxna inte är som vanligt.
Mer information om alkohol och föräldraskap finns i Folkhälsomyndighetens informationsmaterialTänk efter i vilket sällskap du berusar dig!.
Om du ammar
Vill du vara helt säker på att barnet inte får i sig alkohol bör du avstå under amningsperioden. Alkohol gå över i bröstmjölken och påverkar barnet.
Läs mer omalkohol när du ammar.
Stöd och hjälp
Kontakta BVC, beroendecentrum i kommunen, ellersjukvårdsrådgivningen på telefonnummer 1177. Där kan du få stöd, råd och mer hänvisning om du behöver hjälp för dig själv eller för någon annan.
Plötslig spädbarnsdöd
Plötslig spädbarnsdöd innebär att barnet dör i sömnen. Det är mycket ovanligt i Sverige. Det är fortfarande oklart vad som orsakar det.
De råd som har störst betydelse för att minska risken för plötslig spädbarnsdöd är dessa:
Låta barnet sova på rygg.
Låt bli att röka i närheten av barnet.
Se till att barnets ansikte är fritt och att barnet inte blir för varm.
Är barnet yngre än tre månader finns det en något ökad risk för plötslig spädbarnsdöd om du sover i samma säng som barnet. Därför ska barnet sova i egen säng, men den kan gärna stå inom räckhåll. Ammar du barnet kan hen ligga hos dig i sängen när hen är vaken. Lägg sedan över barnet i egen säng när hen ska sova.
Läs merom råd och rekommendationer för att förhindra plötslig spädbarnsdöd.
Barn är känsliga mot skakningar
Att skaka eller ta hårt i barnet är absolut livsfarligt. Nyfödda och små barn kan få mycket allvarliga skador eftersom de är så ömtåliga. Bara ett par sekunders skakning kan göra att barnet får skador som inte försvinner.
Du kan behöva en stund för dig själv om du känner starka negativa känslor eller har svårt att hantera din ilska, till exempel när barnet skriker.
Barnet kan ligga kvar själv en liten stund även om hen skriker, om det inte finns någon som kan hjälpa dig. Du kan gå in i ett annat rum för att få en paus. Men du måste först se till att barnet ligger säkert och inte kan rulla ner på golvet eller slå sig på annat sätt.
Viktigt att söka stöd om det är jobbigt
Försök få stöd från närstående och vänner om du har du ett barn som skriker mycket. Personalen på BVC kan stötta och ge råd. De kan också förmedla kontakt med till exempel barnpsykolog eller läkare.
Läs merom varför barn skriker och vad du kan göra.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Om du är osäker på vad du ska göra
Barnet behöver känna sig trygg
Lyfta och bära barnet
Klä på barnet
Byta blöja
Ta hand om och tvätta huden
Att bada barnet
Sköta barnets naglar
Ligga på magen
Så klär du barnet för att vara ute
Att skydda barnet från att skadas eller bränna sig
Att suga på napp eller tumme
Rökning skadar barn
Alkohol och droger påverkar hur du kan ta hand om barnet
Plötslig spädbarnsdöd
Barn är känsliga mot skakningar
Mer på 1177.se
Det nyfödda barnets kropp – vanliga funderingar
Den första tiden händer det mycket med barnets kropp. Det är vanligt och en del i barnets utveckling. Ibland kan du behöva söka vård.
Amning och flaskmatning
Det finns olika sätt att mata barnet. Här kan du läsa och se filmer om amning, bröstmjölksersättning och flaskmatning.
Barns sömn i olika åldrar
Läs om hur mycket sömn ett barn behöver och hur du kan hjälpa barnet att komma till ro.
Anknytning hos barn – vad du kan göra för att den ska bli trygg
För att ett barn ska må bra och kunna utvecklas som person behöver hen någon vuxen som lever nära och förstår vad barnet behöver. Vid en trygg anknytning känner barnet sig förstådd och skyddad. Det finns hjälp att få om anknytningen inte fungerar.
När små barn skriker
Alla små barn skriker ibland. Det är ett av barns viktigaste sätt att förklara vad de vill och behöver. När du tröstar och försöker förstå vad barnet menar lär du också känna ditt barn.
Att bli förälder
Att bli förälder är en stor förändring i livet. Du får följa utvecklingen hos en ny människa, och kommer mycket länge att vara en av de viktigaste personerna i ditt barns liv.
Besök på barnavårdscentralen, BVC
På BVC får ditt barn hälsoundersökningar och vaccinationer från att hen är nyfödd tills hen börjar i förskoleklass. Du som förälder får stöd och råd om barnets hälsa och utveckling.
Säkerhet för barn
Barn utvecklas snabbt och upptäcker världen omkring sig. Du behöver se till att det är säkert och att hen undviker olyckor. Här får du bland annat tips om vad du kan göra hemma, när barnet cyklar eller leker utomhus.
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.