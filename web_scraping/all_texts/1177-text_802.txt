Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Barn & gravid
Graviditet
Graviditetsbesvär och sjukdomar
Graviditetsdiabetes – höga blodsockervärden under graviditet
Graviditetsdiabetes – höga blodsockervärden under graviditet
Insulin är ett hormon som behövs för att cellerna ska kunna ta upp socker från blodet. Kroppen behöver allt mer insulin när du är gravid. Blodsockervärdet kan bli för högt om insulinet inte räcker till. Då kan du få så kallad graviditetsdiabetes. Efter förlossningen blir blodsockervärdet oftast som det ska vara igen.
Diabetes är ett samlingsnamn för några sjukdomar som alla ger för högt blodsockervärde. Förutom graviditetsdiabetes finnstyp 1-diabetesochtyp 2-diabetes.
Symtom
Du märker vanligtvis inte att du har ett förhöjt blodsockervärde eftersom det endast ger lindriga symtom. Ett förhöjt blodsockervärde upptäcks oftast på undersökningarna på barnmorskemottagningen.
Du kan få följande symtom om blodsockervärdet blir väldigt högt:
du blir trött
du blir törstig
du kissar oftare och större mängder.
När och var ska jag söka vård?
Kontakta din barnmorska om du är gravid och tror att du har för högt blodsockervärde.
Ring telefonnummer 1177 om du vill hasjukvårdsrådgivningoch hjälp att bedöma symtom.
Hur kan jag minska risken för graviditetsdiabetes?
Det bästa sättet att minska risken för graviditetsdiabetes är attvara fysiskt aktivoch att inte öka alltför mycket i vikt under graviditeten. Då minskar också risken för typ 2-diabetes efter förlossningen.
Du bör även äta regelbundet och försöka fördela måltiderna så jämnt som möjligt över dagen.
Läs mer ombra mat när du är gravid.
Undersökningar och utredningar
Du besöker enbarnmorskemottagningregelbundet när du är gravid. Beroende på var du bor i landet kontrolleras ditt blodsockervärde en eller flera gånger under graviditeten.
Du får lämna blodprov
På barnmorskemottagningen får du lämna ettblodprovsom heterP-glukos. Glukos är ett annat ord för blodsocker. Blodprovet tas genom ett stick i fingret och visar vad du har för blodsockervärde när provet tas.
Du får lämna ett så kallat venöst blodprov om provet visar att du har högt blodsockervärde. Ett venöst blodprov tas från ett blodkärl, till exempel i armvecket.
Du får lämna ett venöst blodprov på morgonen när du har fastat, det vill säga när du inte har ätit något på ungefär åtta timmar. Är blodsockervärdet då förhöjt räcker det för att du ska få diagnosen graviditetsdiabetes.
Glukosbelastning
Du kan också få genomgå en så kallad glukosbelastning. Riktlinjerna för om och när du får genomgå en glukosbelastning är olika beroende på var i landet du bor. En glukosbelastning går till så här:
Du ska inte ha ätit något ett visst antal timmar före undersökningen. Det brukar oftast vara åtta timmar.
Du får lämna ett blodprov när du kommer till undersökningen.
Du får dricka en sockerlösning som innehåller vatten och glukos.
Sedan får du vänta i cirka två timmar. Under tiden som du väntar ska du ta det lugnt och du får inte äta eller dricka något.
Du får lämna ett nytt blodprov två timmar efter att du drack sockerlösningen. Ibland får du också lämna ett blodprov en timme efteråt. Blodprovet visar vilket blodsockervärde du har.
Du kommer att få mer information från din barnmorska eller i informationsbrevet som du får hem innan undersökningen.
Behandling
Vilken behandling du får beror på hur högt blodsockervärde du har. Ofta räcker det attäta matsom innehåller mindre socker och att varafysiskt aktiv.
Behandling med läkemedel
Du kan behöva behandling med läkemedel om bra mat och fysisk aktivitet inte räcker för att sänka blodsockervärdet. Du kan då antingen få läkemedlet metformin som tabletter eller sprutor med insulin. Det vanligaste är att få börja med metformin, som gör att kroppens känslighet för insulin ökar. Då behöver kroppen mindre mängd insulin.
Insulin går inte över till fostret genom moderkakan. Metformin går däremot över till fostret, men har inte någon skadlig inverkan.
Ultraljudskontroller
Du undersöks vanligtvis medultraljudflera gånger under den sista delen av graviditeten om du har graviditetsdiabetes. Det är för att se att fostret växer som det ska. Besöken hos barnmorskan blir också fler.
När barnet är fött
Det första dygnet kontrolleras barnets blodsockervärde med jämna mellanrum.
Barnet kan ha producerat mycket insulin när hen låg i magen om ditt blodsockervärde har varierat mycket under graviditeten. Barnet kan då fortsätta ha en hög produktion av insulin även en tid efter förlossningen. Det kan göra att barnet får ett lågt blodsockervärde. Då kan barnet behöva extra bröstmjölk eller bröstmjölksersättning.
Komplikationer och följdsjukdomar
Ett högt blodsocker kan påverka både dig och fostret på följande sätt:
Fostrets utveckling och tillväxt kan påverkas.
Risken ökar för komplikationer vid förlossningen.
Risken ökar förhavandeskapsförgiftning, så kallad preeklampsi.
Det nyfödda barnet kan ha hög födelsevikt och lågt blodsockervärde om du har haft ett högt blodsockervärde under graviditeten.
Därför är det viktigt att du får behandling och kan sänka blodsockervärdet.
Du kan ha en högre risk att få typ 2-diabetes senare i livet
Efter förlossningen brukar blodsockervärdet bli som det var innan graviditeten. Men det finns en ökad risk att du utvecklartyp 2-diabetesnär du blir äldre.
Ditt blodsockervärde bör undersökas med blodprov igen några månader efter förlossningen. Du kan lämna blodprov på en barnmorskemottagning eller på en vårdcentral.
Att bli gravid igen
Du bör ha ett så bra blodsockervärde som möjligt om du har haft graviditetsdiabetes och planerar att bli gravid igen. Kontakta en barnmorskemottagning för mer information.
Vad är graviditetsdiabetes?
Graviditetsdiabetes innebär att kroppen inte klarar att tillverka tillräckligt med insulin när du är gravid. Insulinbristen gör att halten av socker i blodet blir för hög.
Socker behövs för att kroppens celler ska fungera
Cellerna i kroppen behöver energi för att fungera. Energin transporteras i blodet, framför allt i form av druvsocker. För att cellerna ska kunna ta upp blodsockret behöver de hormonet insulin.
Det blodsocker som inte tas upp av cellerna sparas i levern och i musklerna för senare behov. Levern fungerar på så sätt som ett sockerförråd. Det sparade blodsockret kallas för glykogen.
Insulin bildas i bukspottkörteln
Insulin bildas av särskilda celler i bukspottskörteln som kallas Langerhans öar eller betaceller. Insulinet frisätts hela tiden i små mängder, men ökar snabbt framför allt när du har ätit.
Mer insulin behövs när du är gravid
Kroppens celler blir mindre känsliga för insulin när du är gravid. Därför behövs det mer insulin för att uppnå samma effekt som tidigare. Men eftersom kroppen oftast är större vid graviditet behövs det ännu mer insulin. Vanligtvis tillverkar kroppen då det extra insulin som behövs.
Men om det inte bildas tillräckligt med insulin i bukspottskörteln kan cellerna inte ta upp sockret som har samlats i blodet. Det gör att blodsockervärdet stiger och du får graviditetsdiabetes.
Graviditetsdiabetes går över efter förlossningen
Graviditetsdiabetes går över efter förlossningen. Men hos en del beror det höga blodsockervärdet under graviditeten på att de har fåtttyp 1-diabetes. Typ 1-diabetes går inte över efter förlossningen, utan kroppen behöver få tillskott av insulin resten av livet.
Vad beror graviditetsdiabetes på?
Graviditetsdiabetes kan till viss del bero på gener som du ärver. Du kan lättare få graviditetsdiabetes om du har vissa gener.
Det finns också en risk att få graviditetsdiabetes om något av det här stämmer på dig:
Du har haft graviditetsdiabetes tidigare.
Du harövervikt.
Du har fött ett barn som har vägt mer än fyra och ett halvt kilo eller bedömts vara stort i förhållande till graviditetslängden.
Påverka och delta i din vård
Du ska få vara delaktig i din vård. För att kunna vara det behöverdu förstå informationen som du fårav vårdpersonalen. Ställ frågor om det behövs. Du ska till exempel få information om behandlingsalternativ ochhur länge du kan behöva vänta på vård och behandling.
Du har möjlighet attfå hjälp av en tolk om du inte pratar svenska. Du har också möjlighet attfå hjälp av en tolk om du har en hörselnedsättning.

Läs mer
Svenska diabetesförbundet: Graviditetsdiabetes
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Symtom
När och var ska jag söka vård?
Hur kan jag minska risken för graviditetsdiabetes?
Undersökningar och utredningar
Behandling
När barnet är fött
Komplikationer och följdsjukdomar
Att bli gravid igen
Vad är graviditetsdiabetes?
Vad beror graviditetsdiabetes på?
Påverka och delta i din vård
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.