Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Liv & hälsa
Sexuell hälsa
Skydd mot graviditet
Hormonspiral och kopparspiral
Hormonspiral och kopparspiral
Spiralerna är några centimeter långa och ser ut som bokstaven T. De påverkar miljön inne i livmodern och gör så att du inte kan bli gravid. Både kopparspiral och hormonspiral är mycket effektiva skydd mot graviditet.
Du kan använda kopparspiral även om du har nickelallergi.
Du kan ha spiral även om du aldrig varit gravid.
Ingen av spiralerna skyddar motkönssjukdomar.
Så fungerar en hormonspiral
Filmen visar hur en hormonspiral fungerar.
Filmen visar hur en hormonspiral fungerar.
Hormonspiralen sitter inne i livmodern och ger hela tiden ifrån sig en låg dos av hormonet gestagen. Gestagen påverkar livmoderhalsen och livmoderslemhinnan som blir tunn.
Sekretet i livmoderhalsen blir så tjockt och segt att spermier inte kan tränga in i livmodern.
Så fungerar en kopparspiral
Filmen visar hur en kopparspiral fungerar.
Filmen visar hur en kopparspiral fungerar.
Kopparspiralen är av plast. Skaftet är lindat med tunn koppartråd. Kopparspiralen innehåller inga hormoner och påverkar därför inte ägglossningen. I stället gör metallen att spermierna dör i livmodern. På så vis förhindras befruktning.
Kopparspiral är det enda preventivmedlet som är mycket effektivt utan att innehålla hormoner.
Kopparspiral som akut preventivmedel
Kopparspiral är den mest effektiva akuta metoden efter oskyddat samlag. Kopparspiralen ska då sättas in inom fem dygn efter oskyddat samlag.
Här kan du läsa mer om att använda kopparspiral som akut preventivmedel.
Så får du en spiral
Kontakta en barnmorska eller gynekolog. Du får komma på ett rådgivningsbesök där du får information om spiralen. Ofta får du göra ett graviditetstest och testa dig förkönssjukdomarinnan spiralen sätts in.
En kopparspiral kan sättas in på en gång.
Du får ett recept som skickas elektroniskt direkt till alla apotek om du ska ha en hormonspiral. Du får sedan själv hämta ut spiralen på valfritt apotek och ta med spiralen till den som ska sätta in den. Det är en barnmorska eller läkare som sätter in spiralen.
Spiral i samband med vaginal födsel, kejsarsnitt eller abort
Du kan också välja att sätta in en spiral på din barnmorskemottagning, ungdomsmottagning eller hos en gynekolog när som helst i samband med vaginal födsel, kejsarsnitt eller abort.
Spiralen kan sättas in direkt efter förlossningen, oavsett om du föder vaginalt eller med kejsarsnitt.
Vad kostar en spiral?
I de flesta regioner kan du få en kopparspiral kostnadsfritt i samband med besök på en barnmorskemottagning eller en ungdomsmottagning.
Du kan behöva betala för själva besöket på mottagningen om du besöker en annan slags mottagning. Fråga vad som gäller på mottagningen innan du bokar tid.
Hormonspiral ingår i högkostnadsskyddet. Kostnaden kan skilja sig beroende på var du bor.
Unga får preventivmedel gratis
De flesta preventivmedel är gratis för dig som är under 21 år. Det gäller i hela landet.
I en del regioner är det billigare med preventivmedel ända tills du fyller 26 år. Kolla vad som gäller där du bor.
Att sätta in en spiral
Filmen visar hur det går till att sätta in en spiral.
Filmen visar hur det går till att sätta in en spiral.
Kan jag sätta in spiralen när jag har mens?
Båda spiralerna kan sättas in när som helst imenscykeln. Du är skyddad mot graviditet när spiralen suttit på plats i 7 dagar om spiralen sätts in senare än 7 dagar efter mensstart.
Kom ihåg att skydda dig på annat sätt under dessa 7 dagar om du inte vill riskera graviditet.
Att tänka på om du använder menskopp
Om du använder menskopp måste du se till att spiralens trådar inte hamnar mellan menskopp och slidvägg. Om trådarna ligger mellan koppen och väggen kan det leda till att du drar ut spiralen när du drar ut menskoppen. Du kan dubbelkolla detta efter att du har satt in din menskopp genom att känna med fingret runt kanten och se till att du inte känner trådarna.
Innan du tar ut menskoppen behöver du släppa på det så kallade vacuumet som ofta bildats. Kläm på menskoppens nedre del eller tryck med ett finger på sidan av menskoppen. Då kommer det in luft och vacuumet släpper. Vakuumet kan inte påverka spiralens läge.
Gör det ont att få spiralen insatt?
Just när spiralen sätts på plats kan det göra ont, ungefär som vid mensvärk. Värken brukar gå över snabbt.
Många mottagningar erbjuder olika typer av lokalbedövning eller smärtlindring under eller inför att spiralen sätts in. Det kan vara till exempel spray, TENS eller värmedyna. Du kan också tareceptfria smärtstillande tabletterstrax innan isättningen för att förebygga värken.
Det är vanligt att känna av en molande värk, som en mensvärk allt ifrån några dagar till ett par veckor efter att spiralen satts in. Du kan ta receptfria smärtstillande tabletter för att minska värken. Fortsätt att ta dem så länge du har värk.
Kontakta en barnmorska eller gynekolog om smärtan inte försvunnit inom några veckor. Du kan alltid välja att ta ut din spiral och då vara utan eller välja ett annat preventivmedel.
Spiralen byts ut efter några år
Både kopparspiral och hormonspiral behöver bytas efter några år.
Du kan få en spiral uttagen hos en barnmorska eller gynekolog när som helst om du vill.
För att det ska vara lätt för den som tar ut spiralen går två tunna trådar från spiralen ner från livmodertappen cirka två centimeter i slidan. Gynekologen eller barnmorska drar ut spiralen med hjälp av spiraltrådarna.
Trådarna går ibland att känna om du för upp ett finger i slidan. Det är ovanligt att en partner känner av dem om ni har samlag.
Det gör oftast betydligt mindre ont att ta ut en spiral än att sätta in den. För en del känns det inte alls.
Ta ut eller byta hormonspiral
Det finns hormonspiraler med olika mängd av hormonet gestagen. Spiralen ska tas ut 3–8 år efter insättning beroende på vilken spiral du satt in.
Barnmorskan eller gynekologen som sätter i spiralen ska ge dig information om när den behöver bytas. En ny spiral kan sättas samtidigt som den gamla tas ut.
Ta ut eller byta kopparspiral
Kopparspiralen bör tas ut eller bytas efter 5 år. Den nya kan sättas in samtidigt som den gamla tagits ut. Du behåller då ditt skydd mot graviditet.
En kopparspiral som sätts in efter att du fyllt 40 år behöver inte bytas. Den ska tas ut senast 12 månader efter att du haftdin sista mens.
När passar hormonspiral?
Hormonspiral passar när du vill ha ett mycket effektivt preventivmedel som du inte behöver komma ihåg varje dag.
Hormonspiral passar också om du inte vill eller kan använda preventivmedel som innehåller östrogen. Det kan bero på något av följande:
Du har kraftig övervikt.
Du har migrän med aura.
Du har högt blodtryck.
Du har haft blodpropp.
Det viktigt att du berättar för barnmorskan eller läkaren om du har ärftlighet för blodpropp, hjärtinfarkt eller stroke.
Hormonspiralen är bra om du har riklig eller smärtsam mens, eftersom du blöder mindre och får mindre mensvärk. Många blir helt blödningsfria med hormonspiral eller blöder bara lite och sällan.
Hormonspiral ger skydd motcanceri äggstockarna, livmodern och tjocktarmen.
När passar inte hormonspiral?
Hormonspiralen kan göra att du blöder mycket lite eller inte alls. Hormonspiral passar kanske inte dig som vill blöda regelbundet. Kontakta gärna din barnmorska eller läkare för rådgivning.
När passar kopparspiral?
Kopparspiral passar bra när du vill ha ett mycket effektivtpreventivmedelsom du inte behöver komma ihåg varje dag.
Den kan också vara ett bra alternativ om du inte vill eller mår bra av att använda preventivmedel som innehåller hormoner.
När passar inte kopparspiral?
När du använder kopparspiral får du rikligare menstruationsblödningar och ofta mera mensvärk Kopparspiralen är därför inget bra alternativ om du redan harriklig mens, mycketmensvärkeller problem med järnbrist.
Biverkningar av hormonspiral
Alla preventivmedel som innehåller hormoner påverkar kroppen. Eftersom hormonspiralen utsöndrar så liten mängd hormon är det ovanligt med biverkningar.
En del som använder hormonspiral fårakne. En del upplever att de känner sig hungrigare, mer nedstämda eller får minskadsexlust. Vissa får oregelbundna blödningar under de första månaderna. De flesta biverkningar försvinner inom efter ett halvår.
Byt till ett annat preventivmedel om du mår dåligt av eller inte trivs med din spiral.
Biverkningar av kopparspiral
Vanliga biverkningar av kopparspiral är rikligare mensblödningar och mer mensvärk.
Det finns inga vetenskapliga bevis för att en kopparspiral kan ge kopparförgiftning.
Byt till ett annat preventivmedel om du mår dåligt av eller inte trivs med din spiral.
Spiraler och amning
Både kopparspiral och hormonspiral går bra att använda om du ammar.
Påverka och delta i din vård
Du kansöka vård på vilken vårdcentral eller öppen specialistmottagningdu vill i hela landet. Ibland krävs detremisstill den öppna specialiserade vården.
Informationen ska gå att förstå
Du ska få vara delaktig i din vård. För att kunna vara det behöver duförstå informationensom du får av vårdpersonalen. Ställ frågor om det behövs. Du ska till exempel få information om behandlingsalternativ ochhur länge du kan behöva vänta på vård.
Du har möjlighet attfå hjälp av en tolk om du inte pratar svenska. Du har ocksåmöjlighet att få hjälp av en tolk om du till exempel har en hörselnedsättning.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Så fungerar en hormonspiral
Så fungerar en kopparspiral
Så får du en spiral
Vad kostar en spiral?
Att sätta in en spiral
Spiralen byts ut efter några år
När passar hormonspiral?
När passar kopparspiral?
Biverkningar av hormonspiral
Biverkningar av kopparspiral
Spiraler och amning
Påverka och delta i din vård
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.