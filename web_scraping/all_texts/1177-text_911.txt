Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Barn & gravid
Att ta hand om barn
Praktiska råd i vardagen
Att suga på napp eller tumme
Att suga på napp eller tumme
Alla barn föds med en sugreflex. Den är nödvändig för att barnet ska få i sig mat, men att suga fungerar också som tröst. Därför kan barnet tycka om att suga på napp eller tumme. Det finns fördelar och nackdelar med båda.
Sugreflexen är starkast hos nyföda barn och minskar sedan långsamt. En del barn vill suga hela tiden, andra är nöjda när de har ätit färdigt.
En del barn blir nöjda av att suga på ett rent lillfinger. Att erbjuda napp kan ibland vara ett sätt att trösta och lugna barnet.
Barn har olika stort behov av närhet och tröst. Om du ammar kan det kännas krävande att trösta ett barn som ofta är ledsen och nästan bara känner sig nöjd vid bröstet. I början kan dessutom bröstvårtorna ofta vara ömma.
Att suga på napp
Många funderar på om det är bra eller inte att erbjuda napp till en bebis. En del tycker att nappen ger en avlastning. Andra kan bli oroliga för att amningen ska påverkas. Kanske har några i omgivningen åsikter om du ska ge barnet napp. Bland de som bestämmer sig för att prova napp till barnet är det sällan någon som upplever den som ett problem.
Däremot vill inte alla barn ha napp. En del behöver lite tid för att vänja sig och lära sig tekniken.
Börja när barnet har kommit igång att äta bra
Du kan ge napp när barnet äter bra och klarar av att suga på bröstet eller på nappflaskan. Det kan annars finnas en risk för att barnet nöjer sig med nappen när hen egentligen behöver äta, och därför inte får i sig tillräckligt med mat. Tecken på att barnet äter bra är att barnet är pigg, har börjat öka mycket i vikt och kissar som hen ska.
Läs mer omamningoch ombröstmjölksersättning.
Barnet bör inte ha napp hela tiden
Vänj inte barnet vid att alltid ha nappen i munnen eftersom det då kan bli svårt för hen att klara sig utan napp. Det är bra att endast ge nappen när barnet verkar vilja ha den, som när hen är trött och ledsen. Erbjud inte napp om barnet är nöjd och tillfreds i övrigt.
Fördelar med napp
Det här är fördelar med att använda napp:
Någon annan än den som ammar kan trösta när barnet vill suga.
Den som ammar får möjlighet att vara för sig själv en stund och få lite vila.
Om du behöver öka mellanrummen mellan måltiderna underlättar det att använda napp.
Det kan vara lättare att få barnet att somna i sängen i stället för i famnen om hen samtidigt suger på napp.
När barnet vaknar på natten kan hen lättare somna om igen med hjälp av napp. När barn är små behöver de hjälp att få tillbaka nappen i munnen.
Det går att styra hur mycket barnet suger på nappen. Du kan till exempel bestämma att barnet bara får nappen när hen ska sova.
Risken förplötslig spädbarnsdödminskar om barnet använder napp när hen ska sova. Det är inte helt klart varför, men en förklaring tros vara att barnet sväljer bort slem när hen suger på nappen. Slemmet skulle annars kunna göra att andningen upphör, även om det är mycket ovanligt. En annan förklaring kan vara att barn som sover med napp vaknar lätt.
Nackdelar med napp
Det här är nackdelar med att använda napp:
Det är vanligt att barnet använder nappen i flera år.
Om barnet vaknar på natten och har tappat nappen kan det hända att hen inte kan somna om innan hen har fått tillbaka nappen i munnen.
Det kan bli svårt att få barnet lugn om du har glömt att ta med napp.
Om barnet fortfarande använder napp när depermanenta tändernabörjar komma fram ökar risken för att barnet behöver tandställning när hen blir äldre.
Barnet kan börja uttala vissa ljud fel när talet börjar utvecklas om hen ofta har nappen i munnen under dagtid.
Att suga på tummen
Barnet avgör själv om hen ska suga på tummen. Det kan dröja tills barnet är mellan två och tre månader innan hen själv kan stoppa in tummen eller något annat finger i munnen och hålla kvar det där.
Ett barn som börjar suga på tummen fortsätter ofta att göra det under lång tid. Tumsugning kan påverka tändernas ställning mer än nappsugning. Det beror på att tummen brukar vara längre tid i munnen än nappen och ofta används även när barnet blir äldre.
Fördelar med att suga på tummen
Det här är fördelar med att suga på tummen:
Barnet kan själv stoppa in tummen i munnen och behöver inte få hjälp med det på natten.
Den finns alltid med.
Nackdelar med att suga på tummen
Det här är nackdelar med att suga på tummen:
Det är svårt att påverka hur mycket barnet ska suga på tummen.
Det kan vara svårt att sluta suga på tummen eftersom den alltid finns tillhands.
Om barnet fortsätter att suga på tummen när depermanenta tändernabörjar komma fram är risken stor att barnet behöver använda tandställning när hen blir äldre.
Huden på tummen utsätts för påfrestningar eftersom den ofta är blöt av tumsugningen. En del barn kan få hudproblem som har svårt att läka.
Kan påverka tänderna
Suger barnet intensivt på napp märks det ofta på tändernas ställning. Barnet kan få ett så kallat öppet bett. Då kommer inte framtänderna i kontakt med varandra när barnet biter ihop. Barnet kan också få ett så kallat korsbett. Då biter tänderna i överkäkens och underkäkens sidor fel mot varandra. Det beror på att överkäkens kindtänder har påverkats och överkäken blivit för smal.
Suger barnet intensivt på tummen kan hen få så kallat överbett. Då är överkäkens framtänder alldeles för långt framför underkäkens framtänder. Framtänderna i överkäken får inte kontakt med tänderna i underkäken när barnet biter ihop. Om framtänderna också står ut är risken större att barnet får skador på tänderna om hen ramlar.
Brukar bli bättre när barnet suger mindre
Tändernas läge brukar bli bättre när barnet suger mindre. Barnet kan till exempel suga på nappen endast när hen ska sova eller vila. Det är bra om barnet helt kan sluta suga på napp eller tumme innan de permanenta tänderna kommer fram. Då rättas ofta tänderna till av sig själv.
Kan påverka talutvecklingen
Det är bra om barnet börjar vänja sig av med napp när talutvecklingen sätter igång. De första orden kommer ofta runt ettårsåldern.
Nappen kan hindra tungans rörlighet och barnets möjlighet att härma ljud. Om barnet ofta har napp i munnen när talet börjar utvecklas kan barnet börja uttala vissa ljud fel, eftersom nappen är i vägen för tungan. Det är då bra att barnet enbart använder napp när hen vilar eller ska somna. Barnet behöver sedan sluta helt när hen är tre-fyra år.
Barnet kan ha kvar det felaktiga uttalet även när hen inte har kvar nappen i munnen. Hen kan då behöva gå till en logoped för att träna på att uttala ljuden rätt.
Att sluta suga på napp eller tumme
Det finns ingen ålder som är rätt för alla barn att sluta använda napp. Försök få barnet att sluta helt i tre- till fyraårsåldern, eller senast innande permanenta tändernahar kommit fram.
När du tror att barnet är mogen för att sluta med napp är det bra att låta hen vara med i planeringen. Nappen har varit en viktig del av barnets liv och det är lättare att sluta om hen själv är med på det. Det är många barn som till exempel planerar att ”skicka nappen till tomten i jul” eller ”sluta när jag fyller tre och blir stor”. Många har redan trappat ner eftersom förskolor ofta inte brukar låta barn ha napp mer än när de ska vila.
Hur gör jag när det är dags?
Prata mycket om det med barnet och sätt gärna en dag när det ska ske. Det bästa är om det är lugnt runt barnet i övrigt och det inte sker några andra stora förändringar samtidigt, som till exempel en flytt. Se till att inga nappar finns framme den dagen ni har bestämt och var beredd på att trösta och stötta barnet. Försök få barnet att känna sig stolt och stor för att hen klarar sig utan napp. En del barn är ledsna länge, andra kortare.
Se till så att barnet inte känner det som ett misslyckande om hen inte klarar av att sluta som planerat. Planera i stället för ett nytt försök. Förr eller senare går det, det är svårt att ändra sina vanor. Det gäller både barn och vuxna.
Att sluta med tummen kan vara ännu svårare, den finns ju alltid hos barnet. Men de flesta brukar lyckas till slut. Ett tips är att barnet har en tunn vante på handen när hen sover. För barn som är äldre än tre år kan du pensla medel mot nagelbitning på tummen. Det smakar beskt och tummen blir inte lika god att suga på.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Att suga på napp
Att suga på tummen
Kan påverka tänderna
Kan påverka talutvecklingen
Att sluta suga på napp eller tumme
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.