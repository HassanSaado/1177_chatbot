Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Liv & hälsa
Så fungerar kroppen
Så fungerar njurar och urinvägar
Så fungerar njurar och urinvägar
Njurarna renar blodet från ämnen som inte behövs i kroppen. Sådana ämnen kallas restprodukter. I njurarna bildas urin och restprodukterna lämnar kroppen med urinen. Njurarna är också viktiga för att reglera vattenbalansen, saltbalansen och blodtrycket i kroppen.
Njurarnas uppgifter
I njurarna bildas urin. Urinen transporteras genom urinledarna. Därefter samlas urinen upp i urinblåsan och fortsätter sedan ut genom urinröret när du kissar. Hur mycket urin som bildas beror på hur mycket vätska det finns i kroppen.
Njurarna renar kroppen
Njurarnas viktigaste uppgift är att rena kroppen från olika ämnen. Urinämne och gallfärgämnen är exempel på ämnen som kroppen gör sig av med genom urinen.
Njurarna är även viktiga för flera andra funktioner i kroppen:
De reglerar saltbalansen och vattenbalansen.
De påverkar blodtrycket.
De bildar hormoner.
De stimulerar bildningen av röda blodkroppar.
De reglerar balansen av salt och syra i blodet.
Så är njurarna uppbyggda
Njurarna ligger på var sin sida om ryggraden, lite ovanför navelns nivå. Varje njure är formad som en böna. En njure är 10–12 centimeter lång.
Njuren består av barken, märgen och njurbäckenet
Njurarna omges av tjock, stram bindväv och mycket skyddande fett. Njurens yttersta lager kallas barken. Innanför barken ligger märgen.
Märgen är uppdelad i 10 –15 så kallade njurpyramider. Pyramidernas spetsar kallas papiller. Papillerna har kontakt med det så kallade njurbäckenet. Njurbäckenet samlar upp urinen. Urinen lämnar sedan njuren genom urinledaren.
Nefronet renar blodet
I varje njure finns ungefär 1 miljon nefron. Ett nefron är den lilla enhet där blodet renas och urinen bildas.
Nefronet består av två delar:
Njurkroppen som är ett litet kärlnystan. Njurkroppen ligger i barken.
Njurkanalerna som är ett system av kanaler omgivna av små blodkärl. Kanalerna töms i njurbäckenet. Njurkanalerna finns i både barken och märgen.
Stora mängder blod passerar genom njuren
Ungefär en fjärdedel av blodet som hjärtat pumpar ut varje minut när du är i vila går till njurarna. Det innebär att ungefär 1 500 liter blod passerar genom njurarna varje dygn.
Urinvägarna
Njurarna sitter ihop med urinvägarna. Till urinvägarna räknas urinledare, urinblåsan och urinröret.
Urinledarna
Varje urinledare är 25-30 centimeter lång och går mellan njuren och urinblåsan. Därefter skickas urinen vidare genom urinledaren. Musklerna i urinledarnas väggar pressar urinen nedåt mot urinblåsan.
Urinblåsan kan töjas ut
Urinblåsan ligger i bäckenet bakom blygdbenet. Där samlas urinen innan du kissar ut den. Urinblåsans storlek varierar beroende på hur fylld den är. Blåsan rymmer 3-4 deciliter, men den kan också töjas ut kraftigt.
Urinen lämnar kroppen genom urinröret
Urinvägarnas sista del är urinröret. Urinröret är ungefär 20 centimeter långt hos dig som har en penis. Det går från urinblåsan, genom prostatakörteln och penisen. Urinrörets öppning finns på ollonet.
Urinröret är 3-5 centimeter långt hos dig som har en slida. Det går från urinblåsan och passerar bakom blygdbensfogen. Urinrörets öppning finns framför slidöppningen.
Viljan styr bara delvis att du kissar
Urinblåsans vägg skickar signaler när den tänjs ut av urin. Signalerna gör att du känner att du behöver kissa. Signalerna gör också att en omedveten reflex att kissa sätts igång. Då dras musklerna i urinblåsans vägg ihop. Samtidigt slappnar muskelcellerna runt urinrörets inre öppning av.
Runt urinröret finns också en viljestyrd muskel. Den håller urinröret stängt. Muskeln är sammandragen till du medvetet bestämmer dig för att låta muskeln slappna av så att du kan kissa. Men du kan inte medvetet hålla dig längre om blåsan blir alltför utspänd.
Små barn som ännu inte lärt sig att styra den viljestyrda muskeln kissar så snart reflexen att kissa utlöses.
Så bildas urin
Urin består till största delen av vatten med restprodukter och upplösta salter. I urinen finns även ämnen som har filtrerats bort för att inte skada kroppen. Hormoner från binjurebarken och hormon från hypofysen påverkar urinens innehåll.
Urin bildas i flera steg:
Njurarnas nefron omges av små, tunna blodkärl. Blodet i blodkärlen filtreras när det passerar genom kärlnystanet i nefronet. Det som händer är att vätska skiljs ut från blodkärlet. Vätskan samlas i en säck som omger kärlnystanet.
Säcken är den första delen av njurkanalen. Vätskan fortsätter genom kanalerna i nefronet.
På vägen genom kanalerna sugs vatten och näringsämnen upp av blodet i de blodkärl som omger njurkanalerna. Det är vatten och näringsämnen som kroppen behöver. Samtidigt lämnar blodet i dessa kärl ifrån sig andra ämnen som kroppen vill bli av med. På detta sätt reglerar njurarna kroppens vätskebalans, saltbalans och surhetsgrad.
Urinen från nefronens kanaler samlas upp i njurbäckenet. Hos de flesta människor bildas 1,5–2 liter färdig urin per dygn.
Viktigt att blodtrycket är tillräckligt högt
Blodtrycket måste vara tillräckligt högt för att urin ska kunna bildas på ett bra sätt. Njurarna kan själva påverka blodtrycket genom att utsöndra hormoner om blodtrycket är för lågt. Ett sådant hormon är renin.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Njurarnas uppgifter
Så är njurarna uppbyggda
Urinvägarna
Så bildas urin
Läs mer på 1177.se
Urinvägsinfektion hos kvinnor
Du kan få urinvägsinfektion om bakterier kommer in i urinröret och urinblåsan. Då kan du behöva kissa ofta och det kan svida. Besvären minskar oftast inom tre dagar och brukar försvinna inom en vecka.
Urininkontinens
Om du har urininkontinens så läcker det urin när du inte vill det. Det finns olika typer av inkontinens och flera behandlingar som kan hjälpa dig.
Njursten
Njursten kan bildas av salter i urinen. Stenarna är oftast mycket små och spolas ut med urinen utan att du märker det. Ibland kan en sten bli större och fastna i urinledaren. Då kan du få mycket ont i ena sidan eller i ryggen. Det kallas att få ett njurstensanfall. Ibland kan du behöva behandling på sjukhus.
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.