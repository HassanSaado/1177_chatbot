Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Sjukdomar & besvär
Skelett, leder och muskler
Muskler
Fibromyalgi
Fibromyalgi
Fibromyalgi innebär långvarig smärta eller värk i musklerna på flera ställen i kroppen. Vid fibromyalgi har du också en ökad känslighet för smärta. Det finns behandling som kan lindra besvären så att du kan leva ett bra liv trots sjukdomen.
Symtom
Det här kan vara symtom på fibromyalgi:
Du har ont i kroppen under en lång period.
Du har ökad känslighet för smärta. Det betyder att du kan få ont av sådant som inte gör ont hos friska personer.
Du har stela muskler och domningar.
Det är också vanligt att ha besvär med magen, ha svårt att sova och känna sig trött.
Ont på olika ställen i kroppen
Smärtan måste finnas på flera olika ställen i kroppen för att du ska kunna få diagnosen fibromyalgi.
Ofta kan det göra mer ont i vissa kroppsdelar än andra. Det vanligaste är att du har ont i nacken, axlarna och i nedre delen av ryggen. En del har också ont i lederna.
Ont under en lång period
Du ska ha haft ont i minst tre månader för att kunna få diagnosen fibromyalgi. Hur ont det gör kan vara olika från en dag till en annan.
Värken kan komma i perioder
Var i kroppen det gör ont kan variera. Många som har fibromyalgi har ont i musklerna hela tiden. Hos en del kan värken komma i perioder.
Smärtan kan också sprida sig till flera ställen i kroppen och bli mer eller mindre långvarig.
Ökad känslighet för smärta
Personer med fibromyalgi har en ökad känslighet för smärta. Det innebär att du får ont av sådant som oftast inte gör ont hos friska personer, till exempel ett lätt tryck eller att en muskel drar ihop sig.
Det här skiljer fibromyalgi från andra sjukdomar eller tillstånd med muskelsmärtor:
Vid fibromyalgi är den ökade känsligheten för smärta mer tydlig.
Vid fibromyalgi är smärtan mer utbredd än vad den är när du till exempel har belastat en muskel för mycket.
Stela muskler och domningar
När en muskel gör ont är det svårare att röra den. Många som har fibromyalgi har svårt att lyfta och bära tungt, och att springa eller gå i trappor. Du kan också känna dig stel i musklerna, särskilt på morgonen. Det är även vanligt att få domningar och stickningar.
Andra kroppsliga besvär
Vid fibromyalgi är det också vanligt att du har följande besvär:
Du har besvär med magen, till exempel magknip, ökad mängd gaser, omväxlande diarré ochförstoppning.
Du behöver kissa ovanligt ofta.
Du känner digtorr i munnen.
Det här är besvär som många kan ha, men det är vanligare om man har fibromyalgi.
När och var ska jag söka vård?
Kontakta envårdcentralom du har värk i kroppen som har kommit nyligen och som inte går över på ett par veckor, eller om värken ger besvär i vardagen.
Många mottagningar kan du kontakta genom attlogga in.
Ring telefonnummer 1177 om du vill hasjukvårdsrådgivningoch hjälp att bedöma symtom.
Hur kan jag förebygga fibromyalgi?
Det är inte säkert att fibromyalgi kan förebyggas, men troligtvis finns det saker du kan göra för att minska risken att få sjukdomen. Långvarig smärta kan öka risken för att utveckla fibromyalgi.
Du kan behöva förändra ditt sätt att arbeta och använda kroppen för att undvika belastningsskador om du har smärta som orsakas av ditt arbete.
Försök att hålla arbetet på en rimlig nivå så att du får tid och energi över för att träna och vila.
Vänta inte med att söka hjälp om dukänner dig stressadeller har för mycket att göra och fårsvårt att sova.
Vad kan jag göra själv?
Det är viktigt att du som har fibromyalgi får veta så mycket som möjligt om sjukdomen och hur du kan leva ett bra liv med fibromyalgi.
Det kan vara jobbigt att ha en sjukdom som ger långvarig värk. Då är det bra att veta att sjukdomen inte är farligt. Det finns ingen ökad risk för att få autoimmuna sjukdomar somledgångsreumatism.
Rör på dig
Rör på dig på ett sätt som känns bra och som du orkar med. Fysisk aktivitet motverkar smärta framöver, även om du tillfälligt får mer ont. Många känner sig även lugnare och sover bättre av fysisk aktivitet.
Du kan bli rädd för att röra dig och bli mer och mer stillasittande om du har haft ont under en längre tid. Det gör att musklerna blir svagare och att din kondition blir sämre. Då kan du lätt få träningsvärk om du anstränger dig på ett sätt du inte är van vid. En sådan träningsvärk betyder inte att något är fel.
Hitta en träningsform som passar dig
Promenader, vattengymnastik och simning är aktiviteter som ofta passar bra. Du får pröva dig fram till en aktivitet som du tycker om.
Öka träningen lite i taget
Öka träningen sakta om du känner att du vill träna mer. Även en kort promenad på tio minuter påverkar din hälsa positivt. Så småningom kan du öka till att gå lite längre tid och kanske något snabbare.
Värme kan lindra
Värme kan lindra smärta tillfälligt. Du kan köpa en värmedyna på ett apotek eller ta en varm dusch eller ett bad. Det kan minska smärtan och göra att du känner dig mindre stel eller mer avslappnad.
Du behöver en bra sömn
Det är viktigt attsova bra. Sömnen kan störas om du har ont, samtidigt som dålig sömn ger mer värk.
Försök att undvika att vila eller sova på dagen. Det kan göra att du sover sämre på natten.
Undersökningar och utredningar
Du får berätta om dina besvär. Du kan också få fylla i ett formulär med frågor om kroppsliga och psykiska besvär. Det är också vanligt att få göra en så kallad smärtteckning. Då markerar du på en bild var på kroppen det gör ont.
Läkaren gör enkroppsundersökningoch testar smärtkänsligheten genom att trycka på olika delar av din kropp.
Andra sjukdomar kan ge liknande symtom
Det finns inte några prover eller röntgenundersökningar som kan visa om du har fibromyalgi. Eftersom symtomen kan ha andra orsaker kan du ändå behöva lämna ettblodproveller göra en röntgenundersökning.
Det finns en del reumatiska sjukdomar som har symtom som påminner om fibromyalgi. Det finns även andra sjukdomar som kan ge till exempel muskelvärk.
Behandling
Behandling av fibromyalgi kan innehålla flera delar:
fysiska behandlingar, till exempel fysisk träning och avslappningsövningar
läkemedel
psykologisk behandling
multimodal smärtbehandling då flera olika metoder används samtidigt.
Fysisk aktivitet som behandling
Du kan få ettrecept på fysisk aktivitet, FaR. Det kan du få av till exempel en läkare, sjuksköterska eller fysioterapeut. Du får också förslag på aktiviteter som kan passa bra.
Träning som leds av en fysioterapeut rekommenderas ofta vid fibromyalgi. Fysioterapeuten kan också hjälpa dig att prova ut ett bra träningsprogram som du sedan tränar efter på egen hand.
Behandling med avslappning, tens och massage
Du kan få hjälp av en fysioterapeut eller en psykolog att träna in enavslappningsteknikeller att tränamindfulness. Det kan lindra värken och göra det lättare att somna.
Tensär en metod för smärtlindring som också kan hjälpa.
Många tycker att massage kan lindra värken, åtminstone för stunden. Massage kan också vara ett sätt att bli avslappnad.
Receptfria smärtstillande läkemedel
Det finns inget läkemedel som gör att du blir helt frisk från fibromyalgi, men det finns fleraläkemedelsom kan lindra besvären.
Receptfria smärtstillande läkemedelsom innehåller det verksamma ämnet paracetamol kan hjälpa om du har lindrig värk.
Smärta vid fibromyalgi brukar inte lindras med antiinflammatoriska läkemedel, NSAID, som innehåller det verksamma ämnet ibuprofen eller naproxen. De kan hjälpa om du även har någon annan smärta.
Du ska bara använda de här läkemedlen om du verkligen känner ett de minskar din smärta och hjälper dig att vara mer aktiv.
Läkemedel som du kan få på recept
Det finns olika typer av läkemedel kan användas för behandling av fibromyalgi.
SNRI-preparatanvänds vid behandling av nervsmärta och också vid behandling av depression och ångest. De kan minska smärta och göra det lättare att röra sig vid fibromyalgi, även om de inte hjälper alla.
Tricykliska antidepressiva läkemedelkan hjälpa vid fibromyalgi. De fungerar även vid smärta som beror på skadade nerver ute i kroppen, eller på skador eller sjukdomar i centrala nervsystemet, till exempel hjärnan.
Läkemedel som innehåller det verksamma ämnettramadolkan ibland användas. De bör endast användas tillfälligt vid mycket svår värk på grund av risken för att bli beroende.
Läkemedel som innehåller pregabalin eller gabapentinkan minska smärta, lindra ångest och även förbättra sömnen vid fibromyalgi. De bör skrivas ut av en smärtläkare på grund av risk för beroende.
Psykologisk behandling
Hur du tänker om dina besvär har stor betydelse för hur du klarar att hantera din situation.
En psykologisk metod som kan hjälpa ärkognitiv beteendeterapi, KBT. Med hjälp av psykolog eller en annan beteendevetare kan du enskilt eller i grupp lära dig mer om hur du kan leva ett bra liv trots att du har fibromyalgi.
Under behandlingen får du arbeta med dina tankar, föreställningar och beteende när du har ont. Du får hjälp att ställa rimliga krav på din kropp, våga röra dig utan att vara rädd och minska de negativa tankarna.
Behandlingen består ofta av samtal. Du får även praktiska uppgifter som du får utföra mellan träffarna.
Multimodal smärtbehandling
Vid multimodal smärtbehandling används olika metoder samtidigt. Behandlingen anpassas efter vilka besvär du har. Du får ofta träffa både fysioterapeut, arbetsterapeut, läkare och kurator eller psykolog.
I behandlingen ingår bland annat föreläsningar om hur du kan hantera smärta och stress. Det kan också vara enskilda samtal om din situation. Du får också prova olika träningsformer och kan få övningar att göra hemma. Du kan också få läkemedel utskrivna om du behöver det.
Syftet med behandlingen är främst att öka dina möjligheter att leva ett så bra liv som möjligt både på fritiden och i arbetslivet.
Vad händer i kroppen vid fibromyalgi?
Vid fibromyalgi förstärks smärtsignalerna. Det innebär att sådant som inte brukar gör ont är smärtsamt om du har fibromyalgi. Fibromyalgismärtan ska därför inte tolkas som ett tecken på att något i kroppen är skadat.
Nerverna skickar signaler till hjärnan
Smärtsystemet är en del av kroppensnervsystem. När nerverna i musklerna signalerar smärta skickas signaler till nervcellerna i ryggmärgen. Där kan smärtsignalerna gå vidare oförändrade eller dämpas och bli svagare. De kan också förstärkas och bli kraftigare.
Kroppens system samverkar
Fibromyalgi kan ge många symtom. Det kan därför vara svårt att veta vad som har orsakat sjukdomen från första början.
En förklaring till detta är att hjärnans smärtsystem har förbindelser med de system som reglerar immunförsvar, sömn, humör och hur vi reagerar på stress. Det innebär till exempel att stress kan förvärra smärta, och smärta kan orsaka stress.
Detsamma gäller för relationen sömn och smärta. Det är mycket vanligt att personer som har haft ont länge har sömnproblem och att personer som har problem med sömnen har värk. Det kan vara svårt att avgöra om sömnproblemen eller smärtproblemen kommer först.
Orsaker till fibromyalgi
Det kan finnas flera orsaker till att en person får fibromyalgi. Det kan till exempel vara så att du har ont i någon del av kroppen i flera år innan du utvecklar fibromyalgi. Stress och dålig sömn kan bidra.
Olika personer har olika stor risk för att få fibromyalgi, och sjukdomen kan vara ärftlig. Oftast går det inte att peka ut någon säker orsak till att du får fibromyalgi.
Komplikationer
Att leva med långvarig smärta ökar risken för både psykiska och fysiska sjukdomar. Att ständigt ha ont kan till exempel leda tillångestochdepression. Det är också lätt att bli fysiskt passiv och gå upp i vikt eftersom det gör ont när du rör dig. Även sömnen påverkas negativt och tröttheten gör att en del drar sig undan socialt umgänge. Det kan i sin tur ytterligare öka den psykiska ohälsan.
Detta kan göra att både din hälsa och ditt välmående blir allt sämre med tiden. Det är viktigt att du är medveten om detta. Försök att leva så hälsosamt som möjligt och gör sådant som ger dig glädje och energi trots att du har ont.
Graviditet och fibromyalgi
Du ska undvika läkemedel när du är gravid. Diskutera andra former av smärtlindring med en läkare. Det är också viktigt att du håller dig fysiskt aktiv så att du är så stark som möjligt i slutet av graviditeten och när barnet har kommit.
Det finns inga hinder för vaginal förlossning på grund av fibromyalgi.
Att leva med fibromyalgi
Det är bra om du försöker se mer till vad du faktiskt kan och orkar, än till vad som känns svårt och omöjligt. Det är viktigt att du inte låter smärtan ta över livet. Fortsätt att göra det som du tidigare har tyckt om och mått bra av.
Du kan få mer ont när du rör dig, men den smärtan är inte farlig. Den är inte ett tecken på att sjukdomen har förvärrats.
På arbetet kan du behöva hjälp av företagshälsovården för att hitta rätt teknik och rätt utrustning i arbetet. Här kan små förändringar ofta göra stor skillnad.
Problem med sömnen
Många personer med fibromyalgi har problem med sömnen på grund av att de ständigt har ont. Smärtan kan göra att du vaknar ofta på natten och därför inte känner dig utvilad på morgonen. Det är främst den djupa sömnen som påverkas. Det gör att många som har fibromyalgi ständigt känner sig trötta.
Dålig sömn, stress och smärta kan tillsammans göra att du får svårare att koncentrera dig och att komma ihåg saker.
Långvarig smärta kan göra dig nedstämd
Fibromyalgi är inte en psykisk sjukdom, men långvarig smärta kan leda till att du blirnedstämdoch orolig. Att ha ont leder också ofta till långvarig stress.
Hur du mår har betydelse för hur du upplever de olika symtomen. Det gäller inte bara vid fibromyalgi utan vid alla långvariga smärttillstånd. Oro, ängslan, stress och depression kan förstärka symtom som smärta, trötthet och dålig sömn.
Råd till närstående
Som närstående kan det vara svårt att se någon som ständigt har ont.
Det är viktigt att den som har fibromyalgi är fysiskt aktiv. Därför är det bra om du som är närstående inte hjälper till alltför mycket. Låt den som har fibromyalgi fortsätta att vara aktiv i familjen och i arbetslivet.
Samtidigt orkar personer med fibromyalgi inte med de fysiskt största utmaningarna. Som närstående kan det vara svårt att balansera mellan att vara lyssnande och medkännande, samtidigt som du vill att den som har ont ska kunna tänka på andra saker än sina besvär.
Det kan vara klokt att prata igenom de här sakerna tillsammans. Du kan till exempel kontakta familjerådgivningen för samtal om du känner att det behövs.
Sex och samlevnad vid fibromyalgi
Den ökade smärtkänsligheten hos en person med fibromyalgi kan leda till att sexlivet blir svårare. Som partner kan du till exempel vara rädd för att orsaka smärta.
Det är viktigt att ni kan prata med varandra om vad som känns bra och vad som känns mindre bra.
Påverka och delta i din vård
Du kansöka vård på vilken vårdcentral eller öppen specialistmottagningdu vill i hela landet. Ibland krävs detremisstill den öppna specialiserade vården.
Informationen ska gå att förstå
Du ska få vara delaktig i din vård. För att kunna vara det behöver duförstå informationensom du får av vårdpersonalen. Ställ frågor om det behövs. Du ska till exempel få information om behandlingsalternativ ochhur länge du kan behöva vänta på vård.
Du har möjlighet attfå hjälp av en tolk om du inte pratar svenska. Du har ocksåmöjlighet att få hjälp av en tolk om du till exempel har en hörselnedsättning.
Du som behöver hjälpmedel ska få information om vad som finns. Du ska också få veta hur du ska göra för att få ett hjälpmedel.
Läs mer på andra webbplatser
Fibromyalgiförbundet
Reumatikerförbundet
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Symtom
När och var ska jag söka vård?
Hur kan jag förebygga fibromyalgi?
Vad kan jag göra själv?
Undersökningar och utredningar
Behandling
Vad händer i kroppen vid fibromyalgi?
Orsaker till fibromyalgi
Komplikationer
Graviditet och fibromyalgi
Att leva med fibromyalgi
Råd till närstående
Påverka och delta i din vård
Mer på 1177.se
Så fungerar nervsystemet
Nervsystemets uppgift är att ta emot och att förmedla signaler från och till kroppens olika sinnen och kroppsdelar. Det gör att kroppens olika delar kan samarbeta.
Långvarig smärta
När du har ont länge kan smärtan hindra dig från att röra på dig och leva som du vill. Då behöver du få behandling. Det finns också mycket du kan göra själv för att må så bra som möjligt.
Avslappning för hela kroppen
Här kan du lyssna på fyra olika avslappningsövningar med olika längd. Övningarna hjälper dig att slappna av i hela kroppen. Du kan sitta eller ligga när du lyssnar på övningarna.
Avslappning genom andning
Du som känner dig stressad kan pröva att göra andningsövningar för att slappna av. Du kan öva avslappning på många olika platser, till exempel när du åker buss, när du är i ett väntrum, på din skola eller arbetsplats. Du kan också öva avslappning när du ligger ner.
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.