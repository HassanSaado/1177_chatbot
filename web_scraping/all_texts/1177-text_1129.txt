Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Undersökning & behandling
Hjälpmedel
Att få  hjälpmedel
Att få ett hjälpmedel - så går det till
Att få ett hjälpmedel - så går det till
Du kan behöva hjälpmedel för att livet ska fungera så bra som möjligt. Ett hjälpmedel kan till exempel göra så att du blir mer självständig, delaktig och aktiv i ditt liv.
I den här texten kan du läsa allmän information om att få ett hjälpmedel.
Olika typer av hjälpmedel
Klicka på en länk nedan för att läsa mer om en särskild sorts hjälpmedel:
Hörapparater och andra hörhjälpmedel, till exempel telefonhjälpmedel och signalsystem.
Synhjälpmedel, till exempel Daisyspelare och punktskriftsprogram.
Inkontinenshjälpmedel, till exempel katetrar och lakansskydd.
Hjälpmedel för kognitivt stöd, till exempel planeringstavlor och klockor.
Hjälpmedel för kommunikation, till exempel samtalsapparater och talsynteser.
Hjälpmedel för förflyttning, till exempel rullatorer, käppar och rullstolar.
Hjälpmedel i hemmet, till exempel sängar som går att justera och tillbehör till badrum.
Regler och avgifter kan vara olika
Regionerna och kommunerna är skyldiga att erbjuda hjälpmedel om du behöver det. Men de bestämmer själva hur de delar upp ansvaret mellan sig och vilka regler och avgifter som ska finnas. Det här kan därför vara olika:
vad du kan få
vad det kostar
vem du ska kontakta.
Det kan också skilja sig åt beroende på om det är ett barn eller en vuxen som behöver hjälpmedlet.
Du får oftast hjälpmedel ur ett särskilt utbud
Det finns avtal som styr vilka hjälpmedel en region eller kommun erbjuder. Det kallas att det finns ett upphandlat utbud.
De hjälpmedel du kan få förskrivna från vården är oftast så kallademedicintekniska produkter.
Förskrivaren kan också förskriva andra hjälpmedel, om hen bedömer att de upphandlade hjälpmedlen inte fungerar för ditt behov.
Vem kontaktar jag om jag vill ha ett hjälpmedel?
Börja med att kontakta en vårdcentral eller kommunens hälso- och sjukvård. Där får du mer information om hur du ska göra för att träffa en förskrivare, som utreder ditt behov av hjälpmedel. Hen beslutar också vilket eller vilka hjälpmedel du får.
Förskrivaren kan till exempel vara något av följande:
arbetsterapeut
fysioterapeut
logoped
audionom
synpedagog
sjuksköterska.
Du kan också ta kontakt direkt med den verksamhet som ansvarar för den typ av hjälpmedel du har behov av, till exempel en hörcentral eller syncentral.
Om du behöver hjälpmedel för skola eller arbete
Kontakta din skola om du behöver särskildahjälpmedel i skolanför att kunna följa med och delta i undervisningen.
KontaktaFörsäkringskassanellerArbetsförmedlingenom du behöver särskilda hjälpmedel för att kunna arbeta, så kallade arbetshjälpmedel.
Hur bedöms om jag får ett hjälpmedel?
Förskrivaren undersöker dina behov av hjälpmedel. Du eller en närstående får berätta vilka behov och önskemål du har. Förskrivaren gör också en bedömning av vad du behöver.
Ni kommer tillsammans fram till om ett hjälpmedel kan hjälpa dig och i så fall i vilka situationer.
Ett hjälpmedel kan ibland underlätta även för en närstående som hjälper dig. Då kan det tas med i bedömningen.
Förbered dig inför mötet
Det kan vara bra att förbereda sig inför mötet med förskrivaren. Tänk efter vilka besvär du har och vilka aktiviteter som är svåra att göra.
Du kan själv komma med förslag på hjälpmedel som du tror skulle underlätta för dig att klara av din vardag.
Hur går utprovningen till?
Efter att förskrivaren har bedömt dina behov får du prova hjälpmedel. Det kallas utprovning. Förskrivaren ska informera dig om det finns flera olika hjälpmedel som kan passa.
På vissa orter finns det särskilda butiker eller utställningar där du kan se och känna på olika hjälpmedel. Fråga din förskrivare om vad som finns där du bor.
Alla hjälpmedel behöver anpassas individuellt. Ibland kan du få låna hjälpmedel för att själv ta med hem och testa, innan förskrivaren fattar beslut om du ska ha det.
Du kan behöva träna på att använda hjälpmedlet
Du får också lära dig att använda hjälpmedlet. Ibland går det ganska fort, om du till exempel ska börja använda en rullator. Andra gånger behövs många tillfällen, som till exempel om du ska börja använda en elrullstol i trafik.
Förskrivaren följer upp hur hjälpmedlet fungerar
Den som har förskrivit ditt hjälpmedel ska också följa upp att det fungerar som det är tänkt. Det kan göras vid ett eller flera besök, genom telefonsamtal eller genom digitala möten, som till exempel videosamtal.
Du ska vara delaktig i valet av hjälpmedel
Du ska få varadelaktigi valet av hjälpmedel, men det är förskrivaren som ansvarar för att det val som görs passar dig och dina behov.
Förutom att det kan finnas många typer av hjälpmedel finns det ofta många varianter och olika varumärken. Du och förskrivaren ska tillsammans komma fram till vad som blir bäst.
Förskrivaren ska berätta för dig om det finns flera olika hjälpmedel inom regionen eller kommunen som kan passa dig. I sådana fall ska du få välja själv vilket hjälpmedel du vill ha, om förskrivaren tycker att det är rimligt utifrån vad du behöver och vad hjälpmedlet kostar.
Barn ska få vara delaktiga
Barn ska fåvara delaktigai sin vård. Det finns ingen åldersgräns för detta. Barnets möjlighet att ha inflytande över vården beror på hens ålder och mognad.
För att kunna vara aktiva valet av hjälpmedel och ta beslut är det viktigt att barnet och du som vuxenförstår den information ni får av vårdpersonalen.
Ni har möjlighet tilltolkning till andra språkom någon av er inte pratar svenska. Ni har också möjlighet tilltolkhjälp om någon av er till exempel har en hörselnedsättning.
Vad kostar det att få ett hjälpmedel?
Det varierar mellan olika kommuner och regioner hur mycket du får betala för att få ett hjälpmedel. Ibland är det helt utan kostnad och ibland får du betala en avgift.
I en del regioner och kommuner finns ett särskilt högkostnadsskydd för hjälpmedel. Då behöver du bara betala kostnader upp till en viss gräns.
Fritt val av hjälpmedel
I en del regioner och kommuner kan du göra det som kallas fritt val av hjälpmedel. Det innebär att du får välja något annat hjälpmedel än de som finns i det upphandlade utbudet. Du får då en viss summa pengar och köper själv ett hjälpmedel.
Kan jag köpa ett hjälpmedel själv?
Du kan kontakta en butik eller leverantör direkt om du skulle vilja köpa hjälpmedel utan att ha kontakt med vården. Det kan du göra oavsett vilken region eller kommun du tillhör.
Ibland rekommenderas du av förskrivaren att köpa ett hjälpmedel själv. Det kan till exempel hända om bedömningen visar att dina behov inte motsvarar kraven för att du ska kunna få ett hjälpmedel.
Läs om att köpa hjälpmedel själv.
Vad händer när jag har fått hjälpmedlet?
Du använder hjälpmedlet så länge du behöver och det fungerar som det ska. Hjälpmedlet ska oftast lämnas tillbaka om du inte längre behöver det.
I samband med att du får hjälpmedlet får du information om vad du ska göra om hjälpmedlet behöver repareras eller underhållas.
Fråga förskrivaren om hur du ska göra om du flyttar och vill ta med dig hjälpmedlet.
Du kan ofta låna eller hyra ett hjälpmedel tillfälligt om du är på besök någonstans i landet och behöver hjälpmedel för en kortare tid.
Skada eller förlust av hjälpmedel
Du som hyr eller lånar ett hjälpmedel från din region ska kontakta förskrivaren för att anmäla att det har blivit skadat, borttappat eller stulet.
Du måste också göra en anmälan till polisen om ditt hjälpmedel har blivit stulet.
Vad gör jag om jag inte är nöjd?
Kontakta den personen som skrev ut ditt hjälpmedel, om du inte är nöjd med det. Hjälpmedlet kan behöva justeras eller så kanske du behöver mer träning för att använda det. Du kan ibland få ett annat hjälpmedel utskrivet.
Du kan behöva göra en ny behovsbedömning efter en tid, för att se om dina behov har förändrats.
Är du inte nöjd med den förskrivare du har träffat, kan du kontakta chefen för enheten och fråga om det är möjligt att få träffa någon annan.
Du kan kontakta patientnämnden om du anser att du inte har fått rätt hjälpmedel eller om du inte kommer överens med din förskrivare. Patientnämnden finns i varje region, och ibland även i kommunerna.
Läs mer om vaddu kan göra om du inte är nöjd med vården.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Olika typer av hjälpmedel
Vem kontaktar jag om jag vill ha ett hjälpmedel?
Hur bedöms om jag får ett hjälpmedel?
Hur går utprovningen till?
Du ska vara delaktig i valet av hjälpmedel
Vad kostar det att få ett hjälpmedel?
Fritt val av hjälpmedel
Kan jag köpa ett hjälpmedel själv?
Vad händer när jag har fått hjälpmedlet?
Vad gör jag om jag inte är nöjd?
Mer på 1177.se
Patientlagen
Patientlagen är en lag som har tagits fram för dig som är patient. I lagen beskrivs bland annat vilken information du ska få om din vård.
Planerad vård hemma
Ibland går det att få vård hemma i stället för på till exempel vårdcentralen eller sjukhuset. Det beror på vad du behöver och vad som gäller där du bor.
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.