Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Barn & gravid
Barnlöshet
Ofrivillig barnlöshet
Ofrivillig barnlöshet
Det brukar kallas för ofrivillig barnlöshet när man har försökt att få till en graviditet i mer än ett år. Det kan bero på olika saker att det inte blir någon befruktning. Det är vanligt med barnlöshet och det kan finnas hjälp och behandling.
I den här texten tar vi upp orsaker, utredning och behandlingar när det inte blir någon graviditet, trots att förutsättningarna finns.
Barnlöshet kan också bero på att förutsättningarna inte finns. Du kanske är ensamstående, lever i ett samkönat förhållande eller i ett förhållande där den andra inte vill ha barn. Vi har ingen särskild text för den här gruppen, men en del kan hitta hjälpsam information i texten omIVF, provrörsbefruktning.
Den här texten finns också pålätt svenska.
När ska vi söka vård?
Sök vård när ni själva har försökt få till en graviditet under minst ett år.
Sök vård innan det har gått ett år om ni vet att en graviditet kan vara svår att få till utan hjälp. Det kan till exempel vara om ett eller flera av följande påståenden stämmer in:
Du som vill bli gravid är över 35 år gammal.
Du som vill bli gravid har mens sällan eller inte alls.
Orsaken till barnlösheten är att du som vill bli gravid harPCOSellerendometrios.
Du som vill bli gravid har opererats i magen och det blev komplikationer.
Någon av er har haft en tumörsjukdom och behandlats medcytostatika.
Var kan vi söka vård?
Kontakta engynekologisk mottagning, en kvinnoklinik eller en infertilitetsklinik på ett sjukhus för att få en barnlöshetsutredning eller behandling.
Det går också bra att söka hjälp på envårdcentral, där en läkare kanremitteravidare till lämplig specialist.
Enligtpatientlagenkan dusöka vård på vilken öppen specialistmottagning du villi hela landet. Om du söker hjälp i en annan region står du i samma kö som de som hör till den regionen. Resor får du betala själv.
Många mottagningar kan du kontakta genom attlogga in.
Vårdgarantingäller bara i den region där du är folkbokförd.
Ni kan alltid ringa telefon 1177 för att fåsjukvårdsrådgivningom var ni kan söka hjälp.
Orsaker till ofrivillig barnlöshet
Fertilitet betyder förmåga att fortplanta sig. Att kunna få barn kallas för att vara fertil. Fertiliteten kan påverkas av flera saker.Här kan du läsa mer om hur befruktningen går till.
Det här kan vara anledningar till att befruktningen inte lyckas:
Hos ungefär en tredjedel beror barnlösheten på spermierna.
Hos en tredjedel beror barnlösheten på livmodern eller äggen.
Hos en tredjedel beror barnlösheten på en kombination av olika saker, eller så hittar läkaren ingen förklaring.
Det finns undersökningar som kan ta reda på orsaker.
När barnlösheten beror på spermierna
Barnlöshet kan bero på spermierna. De kanske inte fungerar som de ska, är för få eller så finns det inte några spermier alls i sädesvätskan.Oftast vet man inte varför det är så. Men det kan bero på en eller flera av följande saker:
Du har haft en infektion i bitestikeln, till exempelgonorréellerklamydia.
Du har opererats för exempelvis pungåderbråck.
Du hartestiklar som inte har kommit ner i pungen.
Du har påverkats avstrålningellercytostatikavid tidigare behandling för cancer eller andra sjukdomar.
Testikelfunktionen har påverkats av anabola steroider.
Du har ett medfött tillstånd som till exempel Klinefelters syndrom.
Spermier och ålder
Spermier börjar produceras i puberteten. Sedan bildas det nya spermier hela livet. När du blir äldre kan du ha sämre spermier, men det behöver inte vara så.
När barnlösheten beror på ägg eller livmoder
Ibland beror barnlösheten på problem med ägglossning eller förändringar i äggledare eller livmoder. Det kan bero på en eller flera av följande punkter:
Utebliven ägglossning, till exempel vidPCOS.
Äggledarna fungerar sämre efter en infektion somklamydiaellergonorré.
Du harendometrios.
Du har påverkats avstrålningellercytostatikavid behandling för cancer eller andra sjukdomar.
Du tar läkemedel som påverkar din menscykel, till exempel anabola steroider, testosteron eller gulkroppshormon.
Du har polyper eller muskelknutor i livmodern eller livmoderhalsen.
Ägglossningen kan påverkas av hur mycket du väger. Du kan ha undervikt eller kraftig övervikt.
Du har ett medfött tillstånd som till exempel Turners syndrom.
Äggens kvalitet försämras med åldern
Du är endast fertil under en viss period av livet. Först måste du ha fåttmens. Då är du könsmogen och kan bli gravid.
När du blir äldre minskar förmågan att få barn. Från 35 år sjunker fertiliteten kraftigt. Efter 40–42 år blir det oftast mycket svårt att bli gravid.
Men fertiliteten är individuell. Vissa kan bli gravida utan svårighet i 40-årsåldern, andra kan ha svårt redan i 25-årsåldern. Efterklimakterietgår det inte alls att få biologiska barn. Då har ägglossningarna upphört.
Vissa läkemedel kan påverka
Vissa läkemedel kan tillfälligt påverka ägglossningen. Det gäller till exempel antiinflammatoriskasmärtstillande läkemedel, NSAID. De kallas också cox-hämmare. I denna grupp av läkemedel ingår olika verksamma ämnen, till exempel ibuprofen, naproxen, nabumeton och acetylsalicylsyra. Prata med en läkare för att få råd om du regelbundet tar dessa läkemedel och samtidigt försöker bli gravid.
Folsyra
Folsyra påverkar inte chansen att få till en graviditet. Men det är ändå bra att ta extra folsyra när du vill bli gravid. Folsyra är en sorts B-vitamin som ökar chanserna för att fostret utvecklas som det ska under de första veckorna av graviditeten.
Brist på folsyra kan orsaka missbildningar som exempelvis ryggmärgsbråck hos fostret. Ibland får man i sig för lite folsyra genom maten. Därför rekommenderas extra folsyra när du vill bli gravid. Du kan köpa folsyra receptfritt på ett apotek.
Oförklarad barnlöshet
Ibland hittar läkarna ingen förklaring till barnlösheten. Undersökningar och prover kan inte visa något problem. Det kallas för oförklarad barnlöshet.
Primär och sekundär infertilitet
Det kallas för primär infertilitet när du aldrig har fött barn eller varit gravid. Det finns också något som kallas för sekundär barnlöshet. Då har man fått till en graviditet tidigare, men inte lyckats igen.
Vad kan jag göra själv?
Livsstilen kan påverka både spermier och ägg. Du kan öka dina chanser till fertilitet om du har en hälsosam livsstil. Här är exempel på vad som menas med en hälsosam livsstil:
Undvik alkohol, tobak och andra droger.
Ha en lagom vikt. Det är inte bra att ha övervikt eller undervikt.
Ät en varierad kost ochät hälsosamt.
Tränaoch rör på dig.
Påverkar stress förmågan att få barn?
Det är svårt att veta omstresskan påverka fertiliteten. En del studier hittar inget samband mellan stress och barnlöshet. Enligt andra studier kan stress göra att en del får svårare att få till en graviditet.
Utredning och undersökningar
En utredning kan ibland förklara barnlösheten. Utredningen kan ta några månader, men det är olika vid olika kliniker. I en utredning ingår flera olika prover och tester.
För att få utredning och behandling genom regionen behöver de som vill bli föräldrar vara skrivna på samma adress. Det går även att få utredning och behandling om du som vill gravid är ensamstående.
Spermaprov
Med ett spermaprov går det att se om det finns några spermier. Det går också att se hur mycket spermier det finns och hur de rör sig.Sperman ska vara färsk vid provtillfället. På kliniken brukar det finnas särskilda rum där det går att onanera. Det går också bra att onanera hemma om du kan transportera sperman till kliniken inom en viss tid. Du får en burk att ha sperman i. Sedan måste sperman hållas kroppvarm, till exempel kan du ha burken i armhålan. Du bör ha sperman på kliniken inom ungefär en timme efter utlösningen.
Du kan få lämna ett prov till om det visar att spermierna är få eller rör sig dåligt. Det är troligt att det är spermierna som är orsaken till barnlösheten om även det andra provet visar samma resultat som det första.
Test av ägg och livmoder
En utredning kan också visa om äggstockar, ägglossning, äggledare och livmoder fungerar som de ska.
Det finns flera tester och undersökningar som kan visa detta:
För att testa om du har ägglossning kan du använda så kallade LH-stickor. LH är ett hormon som utsöndras i kroppen ungefär ett och ett halvt dygn före ägglossning. LH-hormon finns då i kisset under ett dygn eller två. När du kissar på stickan går det att avläsa om hormonet finns i kroppen. Du gör testet själv hemma.
Ett annat sätt att mäta om du har ägglossning är att mäta kroppens temperatur varje morgon. Vid ägglossning får du något högre temperatur. Du tar tempen själv hemma.
Du kan också få lämna ett blodprov som visar om du haft ägglossning. Det lämnar du en vecka innan mensen, om du har regelbunden mens.
En läkare kan göra ett vaginalt ultraljud där hen undersöker äggstockarna och livmodern. Läkaren tittar om äggledarna är öppna eller stängda. För att kunna se det spolar hen in kontrastvätska i livmodern och äggledarna. Det kan spänna lite när läkaren spolar in kontrastvätskan. En del tycker att det känns ungefär som mensvärk. Du kan få smärtstillande tabletter om du behöver.
Du får också lämna ett blodprov som ska visa om vissa hormoner fungerar som de ska. Du lämnar provet under de första tre eller fyra dagarna efter mens, om du har regelbunden mens. Du som inte har regelbunden mens kan lämna prov när som helst.
Det kan hända att läkaren behöver göra en titthålsoperation för att undersöka vad barnlösheten kan bero på, men det är ovanligt.
När utredningen är klar
När alla tester är gjorda och utredningen är klar kan ni och läkaren diskutera vilken behandling som kan passa bäst.
Ibland bedömer läkaren att chansen att få till en graviditet är god och att ni inte behöver någon behandling, utan får försöka själva lite till. Ibland kan läkaren konstatera att det inte finns några ägg eller spermier. Då kan det bli aktuellt med donation.
Behandling
Det här är behandlingar som kan hjälpa för att få till en graviditet:
stimulerad ägglossning
insemination med spermier, egna eller donerade
IVF, provrörsbefruktning
operation.
Vilken behandling som passar bäst beror på orsaken till barnlösheten. Ibland kan det behövas flera olika behandlingar.
Om din livsstil gör att du har svårt att bli gravid kan behandlingen gå ut på att du ska ändra vanor. Det kan innebära att du skasluta rökaeller öka eller minska i vikt.
Stimulering till ägglossning
Det finns flera behandlingar som kanstimulera äggstockarnatill ägglossning, om ägglossningen är oregelbunden. Det brukar vara en enkel behandling där du får ta hormoner i tablettform.
Insemination
Insemination hjälper spermierna in i livmodern. Spermierna behöver då inte simma så långt.Insemination kan vara en passande behandling om ett eller flera av följande påståenden stämmer in:
De egna spermierna är få till antalet eller rör sig dåligt.
Du som vill bli gravid har tidigare opererat livmoderhalsen.
Donerad sperma ska användas.
Det finns också andra tillfällen då insemination kan passa. För att behandlingen ska fungera måste äggledaren vara bra. Du kan få behandlingen på en fertilitetsklinik.
Vid insemination använder läkaren en tunn plastslang för att placera sperman direkt i livmodern.
Det är viktigt att inseminationen görs vid rätt tidpunkt. Den ska göras strax före eller samtidigt som en ägglossning. En del behöver behandling för att stimulera ägglossningen. En del behöver få spermier från en donator.
Provrörsbefruktning, IVF
Den mest avancerade behandlingen ärIVF, eller provrörsbefruktning. Många som är ofrivilligt barnlösa kan behandlas med IVF.
Donation med ägg eller spermier
Det går att fådonerade ägg eller spermierom ens egna inte fungerar.
Operation
En del som vill bli gravida kan bli opererade. Det är vanligast med titthålsoperationer.
Operation kanske kan hjälpa om ett eller flera av följande påståenden stämmer in på dig:
Du har polyper eller muskelknutor i livmodern.
Du har vätskefyllda äggledare.
Du har sammanväxningar kring äggledarna.
Du harendometriosmed cystor som påverkar äggstockarna.
Hur lång tid tar det innan vi kan få behandling?
Väntetiderna för behandling är olika. En del regioner har beslutat att behandlingarna ska ingå ivårdgarantinoch då är väntetiden tre månader.I regioner där behandling inte omfattas av vårdgarantin kan väntetiden vara längre. Även privatkliniker kan ha väntetid och avgifterna är dyrare. Det är oftast längre väntetider om ni behöver donerade ägg eller spermier.
Hur mycket kostar en behandling?
På regionernas kliniker betalar du enpatientavgiftför undersökningar och behandlingar. Avgiftens storlek kan variera mellan olika regioner. Behandlingarna omfattas av högkostnadsskyddet.
På en privat klinik får du betala hela kostnaden själv. Hur mycket det kostar beror på typen av behandling. Det kan också variera mellan olika kliniker.
Hur påverkas förhållandet?
Det är vanligt att barnlöshet skapar känslor av sorg och frustration. Det kan vara svårt att förstå sig på sina känslor. För en del leder barnlösheten till enkris.
Det är vanligt att allt känns bättre efter att man kontaktat vården för att få hjälp. Sedan kan det ta tid med utredningar och behandlingar. Behandlingarna kanske inte går som ni hoppas. Det finns inget säkert svar på om ni kommer att få en graviditet eller inte. Det ger en osäkerhet.
Det är också vanligt att barnlösheten påverkar sexlivet negativt. Det är lätt att blanda ihop sex med barnlösheten. Sex kan förknippas med krav och prestation. Då är det lätt att tappa lusten.
Det kan hjälpa att prata
En del vill prata, andra behåller tankar och känslor inom sig. Ofta hjälper det om ni vågar prata med varandra.
Det kan också kännas bra att få prata med någon inom vården. De är vana vid att prata om de känslorna som kan komma vid barnlöshet. De flesta fertilitetskliniker har kuratorer och erfaren personal som kan ge stöd.
Påverka och delta i din vård
Du ska få vara delaktig i din vård. För att kunna vara det behöver duförstå informationensom du får av vårdpersonalen. Ställ frågor om det behövs. Du ska till exempel få information om behandlingsalternativ ochhur länge du kan behöva vänta på vård.Du har möjlighet attfå hjälp av en tolk om du inte pratar svenska. Du har ocksåmöjlighet att få hjälp av en tolk om du till exempel har en hörselnedsättning.
Mer på andra webbplatser
Riksförbundet ofrivillig barnlöshet
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
När ska vi söka vård?
Var kan vi söka vård?
Orsaker till ofrivillig barnlöshet
När barnlösheten beror på spermierna
När barnlösheten beror på ägg eller livmoder
Oförklarad barnlöshet
Primär och sekundär infertilitet
Vad kan jag göra själv?
Utredning och undersökningar
Behandling
Hur lång tid tar det innan vi kan få behandling?
Hur mycket kostar en behandling?
Hur påverkas förhållandet?
Påverka och delta i din vård
Mer på 1177.se
Stimulerad ägglossning
För att det ska bli en graviditet måste ett ägg lossna från äggstocken och komma in i äggledaren. Där kan ägget bli befruktat av en spermie. Det går inte att få till en graviditet om inte ägglossningen fungerar. Då kan du få behandling som stimulerar äggen att mogna och lossna.
IVF, provrörsbefruktning
IVF är en behandling då ägg plockas ut och befruktas utanför kroppen. Ett befruktat ägg kallas för embryo. Några dagar efter befruktningen sätter läkaren in embryot i livmodern. Där fortsätter det förhoppningsvis att utvecklas till ett barn.
Att donera ägg eller spermier
Du kan donera ägg eller spermier om du vill hjälpa personer som har svårt att få barn. För att bli godkänd som donator måste du vara frisk och i en viss ålder. En donator är oftast anonym, men enligt lagen har barnet rätt att få veta sitt genetiska ursprung. Därför kan barnet söka upp dig när hen blir vuxen.
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.