Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Sjukdomar & besvär
Infektioner
Infektion och inflammation
Infektion och inflammation
När du får en infektion har kroppen angripits av bakterier, virus eller svamp. För att försvara sig reagerar kroppen oftast med en inflammation.
Infektion och inflammation är ord som ofta används när man talar om olika sjukdomar. De hör ihop, men beskriver ändå två skilda tillstånd.
Vad är en infektion?
En infektion orsakas av att ett så kallat smittämne angriper kroppen. De vanligaste smittämnena är följande:
bakterier
virus
svamp.
Tar sig igenom kroppens försvar
Kroppen skyddar sigpå flera sätt mot skadliga och främmande ämnen. Ibland kan smittämnena ändå ta sig in i kroppen och börja föröka sig. Då får du en infektion.
Infektioner orsakade av virus
De vanligaste infektionerna som orsakas av virus ärförkylningar och influensa. Det finns många olika sorters förkylningsvirus och influensavirus.
Det här är andra exempel på infektioner som orsakas av virus:
vattkopporochbältros
herpes runt munnenochherpes i underlivet
HPV, humant papillomvirus
TBE
hiv
Hepatit A,hepatit Bochhepatit C
covid-19 - coronavirus.
Infektioner orsakade av bakterier
Streptokocker är vanliga bakterier som kan orsaka flera olika sorters sjukdomar. De sjukdomarna är till exempel följande:
halsfluss
scharlakansfeber
rosfeber
svinkoppor.
Det här är exempel på andra sjukdomar som orsakas av olika sorters bakterier:
borrelia
urinvägsinfektion
salmonella
infektion med gula stafylokocker, till exempel sårinfektioner.
Infektioner orsakade av svamp
Svampfinns alltid naturligt på och i kroppen utan att orsaka någon skada. Men ibland kan svampen snabbt föröka sig och ge besvär, till exempel om immunförsvaret eller bakteriefloran i kroppen påverkas.
Bakteriefloran är de bakterier som naturligt finns i kroppen, och som behövs för att vi ska må bra. Den kan rubbas till exempel i samband med att du får behandling med antibiotika.
Svamp kan orsaka en allvarlig infektion som sprider sig i kroppen. Det kan uppstå när immunförsvaret är kraftigt nedsatt, till exempel vid hiv.
Vad är en inflammation?
En inflammation innebär att kroppens immunförsvar har reagerat på en skada eller ett angrepp. En infektion leder nästan alltid till en inflammation.
Orsaker till inflammationer
Infektioner är den vanligaste orsaken till inflammationer. Andra orsaker kan till exempel vara något av följande:
skador på kroppen, till exempel sårskador och benbrott
skador av värme, kyla eller kemiska ämnen
allergier
artros
astma
Autoimmuna sjukdomar
Kroppen kan också reagera med en inflammation vid så kallade autoimmuna sjukdomar. Det betyder att immunsystemet har börjat angripa den egna kroppen.
Det här är några exempel på autoimmuna sjukdomar:
diabetes typ 1
celiaki - glutenintolerans
psoriasis
multipel skleros, MS
ulcerös kolit
crohns sjukdom
reumatiska sjukdomar, till exempelmuskelreumatismellerledgångsreumatism.
Det här händer vid en inflammation
När kroppen skadas släpper cellerna i den skadade vävnaden ut olika ämnen. Då börjar det strömma mer blod genom blodkärlen och ut i den skadade vävnaden. Vita blodkroppar samlas för att försvara kroppen mot angreppet eller för att reparera skador.
Symtom på en inflammation
När du får en inflammation påverkas kroppen på olika sätt. Det här är vanliga symtom från området i kroppen som är inflammerat:
det blir rött eller rosa
det blir varmt
det blir svullet
det gör ont.
Vid en kraftig inflammation kan du även fåfeber.
Varet innehåller bland annat vita blodkroppar
Ibland bildas det var i ett infekterat sår. Var är en gulvit eller gul vätska som är lite trögflytande. Den består av döda vita blodkroppar, döda bakterier och död nedbruten vävnad. Varbildningen är en del av försvaret och läkningen.
Efter immunförsvarets reaktion kan en inflammation oftast läka ut av sig själv. Ibland kan inflammationen förvärras och det kan bildas en böld av var.
Så undviker du att bli smittad
För att minska risken att få infektioner kan du försöka undvika smitta på olika sätt. Oftast krävs direkt eller nära kontakt för att smittämnen ska överföras. Här kommer några råd:
Tvätta händerna ofta och noggrant med tvål och vatten. Du kan använda handsprit om du inte har tillgång till tvål och vatten.
Hosta och nys i armvecket. Undvik folksamlingar i förkylningstider.
Håll avstånd när någon hostar eller nyser.
Använd kondom som skydd mot sexuellt överförda infektioner.
Var noggrann med hygienen när du jobbar med mat.
Stärk immunförsvaret
Genom att stärka immunförsvaret kan du minska risken att bli sjuk. Det kan du till exempel göra på följande sätt:
Ät bra mat.
Ha bra sömnvanor.
Motionera.
Var måttlig med alkohol.
Undvik att röka.
Undvik droger.
Tvätta händerna och minska risken att bli sjuk

Undersökningar och utredningar
Vilka undersökningar läkaren gör beror på vilka besvär du har. Du får beskriva dina symtom samtidigt som läkaren gör en bedömning. Läkaren kan till exempel göra enkroppsundersökning,och ibland kan du behöva lämna ettblodprov.
Bakterieprov och virusprov
Bakterieprov eller virusprov brukar tas med hjälp av en bomullspinne. Med pinnen rör läkaren lätt på det område där du har fått en infektion. Det tar några sekunder och gör inte ont.
Pinnen stoppas sedan ner i ett rör och skickas till ett laboratorium. Svaret kommer oftast inom några dagar.
Det finns också snabbtester som ger svar inom några timmar. De finns för till exempel följande sjukdomar:
streptokocker
klamydia
körtelfeber
influensa
RS-virus.
Behandling
Vilken behandling du får beror på vilken typ av infektion och inflammation du har.
Behandling av bakterieinfektioner
Infektioner som orsakas av bakterier behandlas oftast medantibiotika.
Behandling av virusinfektioner
Vanliga infektioner som influensa och förkylning går oftast över av sig själv.
Infektioner som orsakas av virus kan inte behandlas med antibiotika, men ibland kan du behöva behandling med virushämmande läkemedel.
Det finns vaccin mot en del virussjukdomar, till exempel influensa och TBE.
Behandling av svampinfektioner
Infektioner som är orsakade av svamp behandlas med receptfria eller receptbelagda läkemedel. Vilket som ska användas beror på var på kroppen du har infektionen.
Behandling av inflammationer
En inflammation som orsakas av bakterier behandlas med antibiotika.
En varfylld böld behandlas genom att läkaren öppnar bölden. Då kommer varet ut och såret kan rengöras.
Du kan få läkemedel som dämpar symtom som värk och svullnad.
Dämpa kroppens reaktion
Om du har en autoimmun sjukdom behöver det egna immunförsvaret dämpas så att det inte angriper den egna vävnaden. Då kan du få kortison eller behandling med andra läkemedel.
Påverka och delta i din vård
Du kansöka vård på vilken vårdcentral eller öppen specialistmottagningdu vill i hela landet. Ibland krävs detremisstill den öppna specialiserade vården.
Informationen ska gå att förstå
Du ska få vara delaktig i din vård. För att kunna vara det behöver duförstå informationensom du får av vårdpersonalen. Ställ frågor om det behövs. Du ska till exempel få information om behandlingsalternativ ochhur länge du kan behöva vänta på vård.
Även barn ska få vara delaktiga i sin vård. Ju äldre barnet är desto viktigare är det.
Du har möjlighet attfå hjälp av en tolk om du inte pratar svenska. Du har ocksåmöjlighet att få hjälp av en tolk om du till exempel har en hörselnedsättning.
Ditt samtycke är viktigt
När du har fått information om vilka alternativ och möjligheter till vård du har kan du ge ditt samtycke eller på något annat sätt uttrycka ett ja. Det gäller ävendig som inte är myndig.
Du kanvälja att inte ge ditt samtycke till den vård som du erbjuds. Du får också när som helst ta tillbaka ditt samtycke.
Mer på andra webbplatser
Folkhälsomyndigheten
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Vad är en infektion?
Vad är en inflammation?
Så undviker du att bli smittad
Undersökningar och utredningar
Behandling
Påverka och delta i din vård
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.