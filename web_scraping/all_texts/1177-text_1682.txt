Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Liv & hälsa
Sol och värme
Så skyddar du dig mot solen
Så skyddar du dig mot solen
Alla behöver skydd mot solen, oavsett ålder. Barns hud är mycket känsligare än vuxnas och behöver extra skydd. Barn under ett år ska helst inte alls vara i direkt solljus.
Råden i den här texten gäller för alla åldrar. De är särskilt viktiga för barn och unga och för dig som har ljus hud eller mycket fräknar. Men både ljus och mörk hud behöver skyddas från solen.
Läs mer i textenSolskador på hudenom du redan har fått för mycket sol. Där får du veta vad du kan göra själv och när du behöver söka vård.
Lite sol är nyttigt
Solen ger oss värme och hjälper oss att reglera vår dygnsrytm. Solstrålarna gör också att kroppen bildar D-vitamin som alla behöver. Det räcker att du får sol på händerna och i ansiktet i cirka 20 minuter varje dag. Då får kroppen tillräckligt med D-vitamin.
En del av solens strålar är skadliga
Solens skadliga strålning heter ultravioletta strålar. Det förkortas UV-strålar och kallas också UV-ljus. Det är främst två typer av UV-strålning som kan ge hudskador. De heter UVA och UVB. Det är framför allt UVB som gör att du bränner dig om du solar för mycket.
UV-index är ett mått på hur stark solen är.
Beräkna din soltid på Strålsäkerhetsmyndighetens webbplats.Där får du hjälp att uppskatta hur länge du kan stanna i solen utan att bränna dig.
Huden och ögonen kan skadas
Solljus gör att huden åldras. Det gäller både för barn och vuxna.
Du kanbränna digom du är i solen för länge. Sol kan också ge utslag, så kallade soleksem.
Risken att bränna sig är större i länder där solen är starkare än vad den är i Sverige. Det gäller särskilt om du reser utomlands under den svenska vintern då du inte har varit i solen på länge.
Mycket tid i solen ökar risken för flera typer av hudcancer, även om du inte bränner dig. Ju mörkare hud du har, desto bättre tål du solen och desto mindre är risken för att få hudcancer.
Läs mer i textenDu som kan ha en ökad risk för hudcancer.
Även ögonen är känsliga för UV-ljus. Samma typ av cancer som uppstår i huden på grund av solljus kan uppståi ögat. Barn är mer känsliga än vuxna.
En del läkemedel kan öka hudens känslighet för solen och du kan då få besvär i huden.
Barns hud är mycket känsligare
Barns hud är tunnare och har inte lika mycket pigment som vuxnas hud. Barn blir därför lättare brända av solen.
Hudcancer förekommer nästan inte hos barn. Men att bränna sig flera gånger som barn ökar risken att få hudcancer senare i livet.
Solarium och brun utan sol-produkter
Strålsäkerhetsmyndighetenavråder alla från att sola i solarium. Att sola i solarium ökar risken att få hudcancer, och ungdomar är särskilt känsliga. Därför måste man vara 18 år eller äldre för att få sola i solarium i Sverige.
Det är bättre att använda så kallade brun utan sol-produkter än att sola, om du vill se solbränd ut. Använd i så fall brun utan sol-produkter som innehåller solskyddsfaktor.
Det går bra att vara i solen med brun utan sol-produkter. Men parfymer och andra ämnen i produkterna kan göra att man får pigmentförändringar och allergiska reaktioner i samband med solning.
Film: Så skyddar du dig mot solen
Filmen visar hur du skyddar dig mot solen.
Filmen visar hur du skyddar dig mot solen.
Undvik solen mitt på dagen
Tänk på det här:
Var inte i solen när den är som starkast, mellan klockan 11 och 15. Det är extra noga i länder där solen är starkare än i Sverige. Du får UV-ljus på dig när du är utomhus.
Är du utomhus med barn mitt på dagen, försök att vara i skuggan eller på ett ställe med mycket träd som skyddar mot solens strålar.
Är du på stranden när solen är som starkast är det bra att sätta upp ett parasoll eller ett enkelt tält, för att få skugga en del av tiden. Det är särskilt viktigt för barn.
Särskilda råd för barn upp till ett år
Det här gäller särskilt för barn upp till ett år:
Barn i den här åldern ska inte vara i solen alls. Även i skuggan finns viss UV-strålning. Håll barnet i skuggan eller var inomhus när solen är som starkast, mellan klockan 11 och 15.
Klä barnet i solhatt och i kläder som täcker hela kroppen.
Skydda huden på barn som har börjat krypa eller gå genom att använda solskyddsmedel på de delar av kroppen som inte täcks med kläder. Det kan vara svårt att hålla barnet helt i skuggan. Använd solskyddsfaktor 30 eller högre.
Solen är stark även när det är molnigt
Vilken tid det är på dagen är mer avgörande än vilket väder det är.
Solens strålning är starkast mitt på dagen även om det är molnigt. Moln släpper igenom omkring hälften av solstrålarna. Därför kan du få för mycket sol även när det är moln eller soldis.
Vatten, sand och snö gör ljuset starkare
Vatten, sand och snö reflekterar solljus och ökar strålningens effekt. Solstrålarna når också ungefär en halvmeter ner i vattnet. Vattnet skyddar därför inte mot UV-ljus.
En dag med vind på sjön eller på stranden kan kännas sval och skön. Solens strålar är lika starka trots att det inte känns. Det märks först på kvällen eller natten efteråt om du har bränt dig.
Använd kläder som skyddar
Så skyddar du med kläder:
Använd solhatt eller keps.
Använd kläder som täcker kroppen, till exempel långärmad tröja och byxor med långa ben. Kläder av tätt vävda tyger och mörka färger ger bäst skydd mot UV-ljuset. Du kan enkelt kontrollera det genom att hålla upp plagget mot solljuset. Strilar ljuset genom är skyddet dåligt. De flesta plagg har en solskyddsfaktor på mellan 10 och 30. Det finns också speciella solskyddskläder med högre solskyddsfaktor.
Vid bad är det bra att använda t-shirt och badshorts som går långt ner på låren. Det finns också badkläder med UV-skydd. Bäst skydd har kläder med lång ärm och långa ben.
Använd solglasögon som har UV-skydd. Det finns också simglasögon med UV-skydd. Vanliga glasögon ger oftast ett bra skydd mot UV-ljus. Tänk på att använda solglasögon eller skidglasögon med UV-skydd i fjällen på vintern eftersom snön reflekterar solljuset väldigt mycket.
Använd mycket solskyddsmedel
Solskyddsmedel finns bland annat som kräm, sprej och mousse. Det finns också solstift som skyddar för extra utsatta områden som till exempel läppar, näsa, kinder och öron. Det används som komplement till kläder.
Här är några råd kring solskyddsmedel:
Smörj de delar av kroppen som inte täcks av kläder. Smörj en stund innan du går ut, eller hela kroppen om du ska bada.
För barn väljer du ett solskyddsmedel som är anpassat för barn. Det är bäst att använda vattenfast solskyddsmedel med solskyddsfaktor 30 eller högre.
Använd mycket solskyddsmedel och massera in jämnt i huden. Du behöver använda mycket för att uppnå den solskyddsfaktor som anges. Glöm inte ansiktet, nacken, pannan, läpparna, öronen och bakom öronen. Smörj även på ovansidan av händerna och fötterna.
Du behöver smörja på nytt efter bad, och även vid behov då och då. Smörj varannan timme om du badar mycket. Det gäller särskilt om du är i länder med stark sol eller om du är vid vatten, till exempel i en båt.
Smörj även på vintern, om det är snö och solen är stark. Det är särskilt viktigt i fjällen. Snö reflekterar solstrålarna mycket.
Solskyddsmedel fungerar sämre om de har varit öppnade länge, och bör användas inom den tidsperiod som står angiven på förpackningen. Låt inte solskyddsmedel ligga framme i solen.
Mer på andra webbplatser
Om UV-index och UV-strålar på Strålsäkerhetsmyndighetens webbplats
Minska risken för cancer
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Lite sol är nyttigt
Film: Så skyddar du dig mot solen
Undvik solen mitt på dagen
Använd kläder som skyddar
Använd mycket solskyddsmedel
Mer på 1177.se
När du loggar in på 1177.se
Med e-tjänsterna på 1177.se kan du se personlig vårdinformation och kontakta vården på ett säkert sätt. Här kan du läsa mer om de olika e-tjänsterna.
Råd vid mycket varmt väder
När det är mycket varmt är det extra viktigt att dricka mycket och att du skyddar dig från solen.
Solskador på huden
Du kan bränna dig om du vistas för länge i solen. En del kan få soleksem. Du kan oftast lindra besvären själv.
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.