Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Sjukdomar & besvär
Mun och tänder
Mun, läppar och tunga
Munsår – herpes runt munnen
Munsår – herpes runt munnen
Herpes är ett mycket vanligt virus som finns i kroppen hos de flesta. Det kan ge munsår. Munsåret läker efter cirka en vecka, men kan komma tillbaka. Det finns behandling som lindrar. Undvik att pussas, kyssas eller ha munsex när du själv eller någon annan har munsår med blåsor.
Viruset kallas också herpes simplex och kan överföras till andra delar av kroppen. Då kan du fåherpes i underliveteller till exempel i ögonen.
Symtom
Det är vanligt med blåsor, svullnad och smärta när du har herpes.
Då kan du få följande symtom:
Det blir rött och svullet.
Det kan göra ont och kännas ömt.
Det kan kännas pirrande, stickande och pulserande.
Det kliar.
Efter några dagar bildas små vätskefyllda blåsor, som ofta sitter i grupp.
Infektionen är ofta besvärligast första gången
När man får herpes för första gången kan symtomen vara väldigt olika från person till person.
En del märker inga symtom alls. Andra får blåsor eller sår runt munnen som gör ont.
En del kan även få något eller några av följande symtom:
hög feber
ont i halsen
svullna lymfkörtlar.
Första gången du får herpes kan du få feber i några dygn. Det kan även ta upp till tre veckor innan symtomen försvinner. Munherpes brukar inte ge några ärr.
De flesta är barn när de får herpes. Barn får framför allt svullet, rött och lättblödande tandkött och blåsor på tungan. De kan också få feber och svullna lymfkörtlar.
Tonåringar kan ibland få symtom som påminner omhalsflussnär de får herpes. En del får inga blåsor alls.
Det händer att herpes överförs till ögat, men det är ovanligt. Då kan du få en inflammation i hornhinnan. Ögat blir då rött, gör ont och tåras.
Besvären är lindrigare vid återfall
Ungefär en av tre som smittas av viruset får herpes vid flera tillfällen. Ett vanligt första symtom är en pirrande och pulserande känsla i läpparna eller huden kring munnen om du får herpes på nytt.
Såren läker ofta inom en vecka om du får herpes på nytt.
Du kan ha herpes även utan att få symtom som munsår.
Vad kan jag göra själv?
Undvik att peta på blåsorna och sårskorporna. De kan bli infekterade och då tar det längre tid för dem att läka. Undvik också att ha smink, vanliga hudkrämer eller vanliga plåster på såren. Såren läker bäst om de hålls så torra som möjligt.
Receptfria läkemedel kan lindra symtomen
Det finns antiviruskrämer och särskilda plåster som du kan använda på munsåren. De kan köpas receptfritt på apotek. Krämerna och munsårsplåstren har viss effekt. De kan göra att du får mindre ont och att blåsorna läker fortare.
Krämerna och munsårsplåstren fungerar bäst om du börjar använda dem redan när du börjar känna den stickande känslan av att ett munsår är på väg att komma. Krämerna får användas från tolv års ålder.
Så överförs herpes runt munnen
Munsår överförs när huden eller slemhinnorna kommer i direktkontakt med sekretet i en herpesblåsa. Herpes smittar framför allt genom pussar och kyssar.
Det brukar ta mellan ett par dagar och ett par veckor från att du har blivit smittad tills du får de första symtomen.
Det är störst risk att du överför viruset under det första dygnet som du har symtom om du har återkommande perioder med besvär. När blåsorna efter några dagar har börjat torka in och en sårskorpa har bildats minskar risken att du smittar.
Du kan ha en herpesinfektion utan att ha några symtom. Då kan du ändå vara smittsam, utan att veta om det.
Två typer av herpesvirus
Det finns två typer av viruset. Typ 1 orsakade förr nästan bara blåsor runt munnen. I dag är typ 1 en vanlig orsak även tillherpes i underlivet. Typ 2 orsakar främst herpes i underlivet.
Herpes kan smitta även till andra delar av kroppen, som exempelvis ögonen.
Återkommande besvär med herpes
Herpes stannar kvar i kroppen efter att du blivit sjuk första gången, även när besvären har gått över.
De flesta vuxna har eller har någon gång haft herpes. Ungefär en tredjedel har återkommande besvär. De nya perioderna med besvär kan komma om du har en infektion i kroppen, som exempelvis en förkylning.
Besvären kan ibland komma tillbaka om du är stressad, i samband med att du vistats i starkt solljus eller vid mens. Ibland kommer besvären utan att det finns någon tydlig orsak.
Om du en gång har smittats med herpes stannar viruset kvar i kroppen. Då kan du inte bli smittad igen, till exempel om du pussar någon som har munsår.
Ju äldre du blir desto mer sällan brukar besvären komma.
Hur kan jag förebygga herpes runt munnen?
Det finns några saker du kan göra för att förebygga en period med munsår:
Undvik att pussas och kyssas om du eller den andra personen har symtom på herpes.
Använd en skärmmössa, solkräm eller solstift om du ska vara ute i starkt solljus.
Tvätta händerna ofta och använd gärna handsprit för att undvika att viruset sprids till exempel om du tar någon i hand.
Använd kondom eller slicklapp vid sex. Det ger inget säkert skydd, utan skyddar bara de delar av kroppen som täcks av kondomen eller slicklappen. Viruset kan överföras ändå om det finns utanför det området.
När och var ska jag söka vård?
De allra flesta som får herpes runt munnen behöver inte söka vård eftersom besvären går över av sig själv.
Kontakta envårdcentralom något av följande stämmer på dig:
Du har symtom på herpes och har stora besvär.
Munsåren är utbredda och variga.
Munsåren har inte läkt efter tre veckor.
Ett öga gör ont, blir rött och tåras.
Du får herpes för första gången och är gravid.
Många mottagningar kan du kontakta genom attlogga in.
Kontakta genast envårdcentraleller enjouröppen mottagningom du eller ditt barn har blåsor runt munnen och hög feber.
Kontakta genast envårdcentraleller enjouröppen mottagningom du tror att ett barn som är yngre än sex veckor har herpes. Om det är stängt, sök vård på en akutmottagning.
Ring telefonnummer 1177 om du vill hasjukvårdsrådgivning. Då kan du få hjälp att bedöma symtom eller hjälp med var du kan söka vård.
Undersökningar
Oftast räcker det att läkaren tittar på munsåret och att du beskriver dina symtom för att hen ska kunna säga att du har herpes.
Läkaren kan också ta ett prov från en blåsa eller sår för att se om det finns virus i området. Det görs med en bomullspinne.
I vissa fall kan du också få lämna ett blodprov. Det gäller bland annat om du är gravid.
Behandling
Herpes går oftast över av sig själv inom en vecka och kräver oftast ingen behandling. Det finns heller ingen behandling som tar bort viruset, men det går att lindra symtomen.
Virushämmande läkemedel
Du kan få läkemedel på recept som hämmar viruset om du har svåra besvär eller är infektionskänslig. Detsamma gäller om du hareksem, som exempelvis böjveckseksem eller kontakteksem. Huden är då mer känslig för infektioner och det gör att utslagen sprider sig lättare.
Virushämmande läkemedel tar inte bort viruset men lindrar symtomen, hindrar spridningen och gör att infektionen läker snabbare.
En läkare kan skriva ut recept så att du har tabletter hemma om du har svåra besvär som är återkommande. Du ska börja med behandlingen redan under de första dygnen när symtomen kommer för att den ska ha bra effekt.
Komplikationer
Undvik att röra vid såren som kommer efter blåsorna. Då tar det längre tid för såren att läka. Det kan också göra att du får en infektion i huden. Då blir huden svullen och såren kan bli variga. En sådan infektion kan behöva behandlas med antibiotika.
Herpes kan sprida sig i kroppen
Det är mycket ovanligt men herpes kan sprida sig i kroppen och orsakahjärnhinneinflammationeller hjärninflammation. Det är främst om du har kraftigt nedsatt immunförsvar på grund av en allvarlig sjukdom som det kan hända.
Graviditet och herpes runt munnen
Kontakta en barnmorskemottagning om du får herpes för första gången när du är gravid.
Nyfödda barn och herpes
Du kan få virushämmande läkemedel om du får herpes runt munnen för första gången i samband med eller strax efter förlossningen. Det minskar risken för att barnet ska få viruset. Ett nyfött barn kan få en allvarlig och besvärlig infektion. Det är ovanligt att nyfödda barn får herpes, men om det händer behandlas barnet med virushämmande läkemedel.
Tvätta händerna ofta
Tvätta även händerna ofta för att undvika att smitta barnet om du har munsår. Pussa inte barnet och undvik att barnet kommer i kontakt med munsåren.
Om du som är gravid har haft herpes tidigare
Om du har haft herpes tidigare och får nya utbrott under graviditeten förs antikroppar över till barnet i magen. Då finns det ingen ökad risk att barnet ska bli sjukt. Följ ändå råden ovan.
Andra typer av blåsor i munnen
Blåsor i munnen beror inte alltid på herpes.
Småblåsor och sår i munnensom ofta kommer tillbaka kan vara något som kallas afte, eller aftösa sår. Såren är ofta gulaktiga och kan precis som herpes göra ont. De smittar inte och läker av sig själv.
Blåsor i munnen kan också varahöstblåsor.
Påverka och delta i din vård
Du kansöka vård på vilken vårdcentral eller öppen specialistmottagningdu vill i hela landet. Ibland krävs detremisstill den öppna specialiserade vården.
Informationen ska gå att förstå
Du ska få vara delaktig i din vård. För att kunna vara det behöver duförstå informationensom du får av vårdpersonalen. Ställ frågor om det behövs. Du ska till exempel få information om behandlingsalternativ ochhur länge du kan behöva vänta på vård.
Även barn ska få vara delaktiga i sin vård. Ju äldre barnet är desto viktigare är det.
Du har möjlighet attfå hjälp av en tolk om du inte pratar svenska. Du har ocksåmöjlighet att få hjälp av en tolk om du till exempel har en hörselnedsättning.
Läs mer på andra webbplatser
UMO.se: Munsår - herpes
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Symtom
Vad kan jag göra själv?
Så överförs herpes runt munnen
Hur kan jag förebygga herpes runt munnen?
När och var ska jag söka vård?
Undersökningar
Behandling
Komplikationer
Graviditet och herpes runt munnen
Andra typer av blåsor i munnen
Påverka och delta i din vård
Mer på 1177
Blåsor och sår i munnen
De flesta får någon gång blåsor eller sår i munnen. Det kan bero på en infektion eller att du har skadat dig i munnen, men ofta går det inte att veta vad besvären beror på. Risken för att få blåsor och sår i munnen ökar om du har muntorrhet under en längre tid eller använder vissa läkemedel.
Herpes i underlivet
Herpes i underlivet orsakas av ett virus och är mycket vanligt. Viruset överförs främst vid sex. De flesta som har herpes i underlivet får så lindriga symtom att de inte märker av det. Du kan inte bli av med viruset men det finns läkemedel som kan lindra om du har besvär.
Så fungerar immunförsvaret
Kroppens immunförsvar skyddar oss från bakterier, virus och andra främmande ämnen. De vita blodkropparna är viktiga för immunförsvaret.
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.