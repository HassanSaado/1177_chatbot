Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Sjukdomar & besvär
Mage och tarm
Magsjuka och kräkningar
Magsjuka – diarré och kräkningar
Magsjuka – diarré och kräkningar
Magsjuka kommer ofta snabbt med kräkningar, diarréer och illamående. Trots att du kan må mycket dåligt brukar magsjuka sällan vara allvarlig. Det räcker oftast med att vila och att dricka mycket. Du blir ofta bättre inom ett till tre dygn.
Den här texten handlar om magsjuka hos vuxna och barn över sex år. Du kan läsa om barn under sex år i textenMagsjuka hos små barn.
Den här texten finns även pålätt svenskasamtöversatt till flera språk.
Symtom
Typiskt för magsjuka är att du blir sjuk snabbt och att du oftast blir bättre inom några dagar. De vanligaste symtomen på magsjuka är följande:
illamående
kräkningar
diarré
ont i magen.
Ibland kan du även få feber och ont i kroppen.
Vad kan jag göra själv?
De flesta som får magsjuka blir friska utan att behöva söka vård. Det finns några saker du kan göra för att må bättre.
Drick lite och ofta
Du behöver dricka mer vätska än vanligt när du är magsjuk. Det gäller framför allt om du har feber eller om det är varmt väder.
Att inte dricka tillräckligt vid magsjuka kan leda till vätskebrist ochuttorkning. Äldre personer och barn är extra känsliga. Här kan du läsa mer omvätskebrist och uttorkning hos barn.
Drick lite i taget. Använd en matsked om du har svårt att få i dig vätskan.
Det kan vara bra att dricka vätskeersättning om du har kraftiga diarréer eller kräks mycket. Du kan köpa vätskeersättning på ett apotek, eller så kan dublanda till den själv.
Ät mat när du känner dig bättre
Pröva att äta vanlig mat så snart du känner dig bättre och kan börja äta igen. Börja gärna med små portioner.
Undvik fiberrik mat och kaffe, det kan ge dig mer diarré igen.
Lindra sveda
Att ha diarré kan leda till att det svider och gör ont runt ändtarmsöppningen. Du kan då pröva följande för att lindra:
Tvätta eller duscha rumpan i stället för att torka med papper. Torka dig försiktigt efteråt, gnid inte.
Smörj runt ändtarmsöppningen med en fet kräm eller salva.
Använd läkemedel om du behöver stoppa diarrén tillfälligt
Det finns läkemedel du kan använda om du behöver stoppa diarrén tillfälligt, till exempel inför en flygresa. Exempel på sådana läkemedel är läkemedel som innehåller det verksamma ämnet loperamid eller racekadotril.
När och var ska jag söka vård?
De allra flesta som har magsjuka behöver inte söka vård eftersom besvären brukar gå över efter några dagar.
Kontakta envårdcentraleller ring telefonnummer 1177 försjukvårdsrådgivningom något av följande stämmer in på dig:
Du känner dig mycket trött och svag.
Du har haft diarré i mer än en vecka.
Du kräks mer än ett dygn utan att det avtar.
Du är magsjuk och använder läkemedel mot hjärtsvikt, diabetes eller en annan allvarlig sjukdom.
Du är magsjuk och användervissa läkemedel mot högt blodtryck.
Du är torr i munnen, törstig, kissar mindre än vanligt och har mörk urin. Det kan vara tecken på att du har vätskebrist.
Sjuksköterskorna som svarar på telefonnummer 1177 kan hjälpa dig med att bedöma symtom eller med var du kan söka vård.
Många mottagningar kan du kontakta genom attlogga in.
Om det är bråttom
Kontakta genast envårdcentraleller enjouröppen mottagningom du har ett eller flera av följande symtom:
Du har blodiga diarréer.
Du har hög feber och frossa.
Du har svåra magsmärtor som inte går över trots att du har kräkts eller har haft diarré.
Sök vård på en akutmottagning om det är stängt på vårdcentralen eller den jouröppna mottagningen.
Ring mottagningen innan du åker dit
En del virus är mycket smittsamma. Ring därför alltid mottagningen innan du åker dit. Då kan mottagningen förbereda ditt besök och se till att du inte smittar andra.
Så länge ska barn och vuxna stanna hemma
Se till att vara helt frisk innan du går tillbaka till arbete, skola eller andra aktiviteter.
Stanna hemma i minst ett dygn efter att du senast kräktes eller hade diarré.
Personer i samma hushåll som är friska behöver inte stanna hemma i förebyggande syfte.
Hur länge ska barn stanna hemma?
Barn som går på förskola eller familjedaghem kan komma tillbaka när de äter som vanligt och det har gått minst två dygn utan att de har kräkts eller har haft diarré.
Barn som går i skolan ska stanna hemma i minst ett dygn efter att de har blivit friska.
Hur länge barnet ska vara hemma beror på barnets ålder och mognad. Risken att smitta minskar om barnet kan ta hand om sin egen hygien, till exempel gå på toaletten själv och tvätta händerna efteråt. Det är därför rekommendationerna ibland skiljer sig åt.
Hur smittar magsjuka?
Magsjuka kan spridas på olika sätt, beroende på om magsjukan orsakats av virus eller bakterier.
Det här är de vanligaste sätten som du kan smittas på:
Du kan bli smittad genom att dricka förorenat vatten.
Du kan bli smittad genom att äta mat som har sköljts i förorenat vatten och sedan inte tillagats, till exempel frysta bär.
Du kan bli smittad genom att vara nära smittade personer.
Du kan bli smittad genom mat och dryck som hanterats av en person som är sjuk.
Du kan bli smittad genom infekterad mat som inte är ordentligt tillagad eller har förvarats på ett dåligt sätt, till exempel för varmt.
Hur kan jag förebygga magsjuka?
Du kan minska risken att själv bli magsjuk genom att göra följande:
Tvätta händernainnan du börjar laga mat, och direkt efter att du hanterat rått kött eller fågelkött. Det är extra viktigt när du lagar kyckling.
Använd olika knivar och skärbrädor för kött och grönsaker.
Diska knivar och skärbrädor noggrant mellan varje användning. Det är extra viktigt när du har skurit kyckling. Tvätta också händerna.
Genomstek alltid kyckling. Då dör bakterierna som kan finnas i den.
Kyl varm mat snabbt och förvara den sedan kallt.
Koka frysta importerade hallon innan de äts. Läs om det påLivsmedelsverkets webbplats.
När du är magsjuk
Tänk på följande om du har symtom och bor med andra:
Tvätta händerna med flytande tvål och vatten före varje måltid och efter varje toalettbesök. Det räcker inte att bara använda handsprit.
Använd en egen handduk eller pappershanddukar.
Undvik att laga mat så länge du har symtom på magsjuka.
Så här tvättar du händerna
Tvätta alltid händerna när du kommer hem. Att tvätta händerna är effektivt för att få bort både virus och bakterier. Tvätta också händerna i samband med följande aktiviteter:
Efter att du har varit på toaletten.
Efter att du har hjälpt någon på toaletten.
Innan du börjar laga mat.
Efter att du har hanterat rått kött.

Undersökningar och utredningar
De flesta behöver inte söka vård när de blir magsjuka, men ibland kan du behöva bli undersökt av läkare.
Du får berätta
Hos läkaren får du berätta vad du har gjort innan du blev sjuk. Det behövs för att få fram orsaken till magsjukan. Läkaren eller sjuksköterska kan till exempel fråga följande:
Har andra i din omgivning haft samma symtom?
Vad åt du innan du blev dålig?
Har du varit utomlands nyligen, och i sådana fall var?
Du får också berätta om dina symtom, till exempel hur ofta du har kräkts och haft diarréer.
Läkaren kan ocksåundersöka diggenom att bland annat känna på magen,mäta ditt blodtryckochmäta din puls. Hen kan också undersöka din hud och slemhinnorna i munnen, för att se om du har vätskebrist.
Du kan behöva lämna prover
Du kan få lämna bådeblodprovochurinprov.
Du kan också få lämna avföringsprov, om läkaren misstänker att du har blivit magsjuk av virus, bakterier eller tarmparasiter.
Behandling
De allra flesta blir friska utan att söka vård. Men om du till exempel får en allvarlig vätskebrist kan du behöva bli inlagd på sjukhus. Då får du vätska och salter direkt in i blodet genom dropp.
Antibiotika kan göra att det tar längre tid att bli frisk
Du behöver oftast ingen behandling med antibiotika om magsjukan har orsakats av bakterier. Ibland kan antibiotika till och med göra att det tar längre tid innan du blir frisk.
Bakterierna kan dessutom bli motståndskraftiga mot antibiotika om det används i onödan.
Prata med din läkare om du använder vissa läkemedel
Njurarna kan skadas om du inte får i dig tillräckligt med vätska och samtidigt tar vissa läkemedel. Prata med din läkare om du har en långvarig sjukdom och använder läkemedel, till exempel något av följande:
Läkemedel mot hjärtsvikt.
Läkemedel mot typ 2-diabetes som innehåller metformin.
Vissa läkemedel mot högt blodtryck. Du kan läsa om det gäller ditt läkemedel i bipacksedeln som följer med förpackningen. Du kan även söka upp ditt läkemedel påfass.seoch läsa bipacksedeln där.
Har du diabetes är det viktigt att du kontrollerar blodsockernivån regelbundet. Det gäller oavsett om du har diabetes typ 1 eller typ 2.
Använder du p-piller och blir magsjuk är det inte säkert att pillret skyddar mot en graviditet.
Vad händer i kroppen?
Vid magsjuka skadas cellerna i tarmens slemhinna. Tarmen kan inte ta upp lika mycket vätska som den brukar göra. Då kan du kräkas och få diarréer.
Magsjuka och graviditet
En graviditet kan göra att kroppen blir mer mottaglig för infektioner, men fostret kan inte få magsjuka på samma sätt som vuxna. Däremot kan uttorkning påverka fostret, så se till att dricka tillräckligt med vätska.
Det kan vara tryggt att veta att nyfödda barn sällan blir magsjuka, om du får magsjuka precis när du har fött.
Vad beror magsjuka på?
Magsjuka orsakas av bakterier, virus eller parasiter. Symtomen är ungefär desamma, oavsett vad du har smittats av. Det som kan skilja sig är bland annat hur du har smittats och hur lång tid det tar innan du blir sjuk.
Virus som orsakar magsjuka
Virus smittar direkt mellan personer och väldigt lätt. Det är därför vanligt att flera blir magsjuka under samma period, till exempel på en förskola, skola eller på en arbetsplats.
Virus kan också smitta genom mat, till exempel om en person som är sjuk lagar mat åt andra.
Vanliga virus som orsakar magsjuka är följande:
Calicivirus som orsakarvinterkräksjuka.
Rotavirus, som är den vanligaste orsaken till attbarn mellan sex månader och två år blir magsjuka. Vaccin mot rotavirus ingår ivaccinationsprogrammet för barnsedan 2019.
Bakterier som orsakar magsjuka
Magsjuka som orsakas av bakterier beror ofta på något av följande:
Du har ätit mat som har tillagats slarvigt, till exempel inte hettats upp tillräckligt, eller att knivar och skärbrädor använts till både kött och grönsaker utan att ha diskats ordentligt däremellan.
Du har ätit matprodukter som är infekterade, till exempel kött, kyckling, äggprodukter eller opastöriserad mjölk.
Du har ätit grönsaker som har gödslats.
Du har ätit grönsaker som har vattnats med förorenat vatten.
Läkare ska rapportera de flesta sådana magsjukdomar till en smittskyddsläkare. Läs omSmittskyddslagen. Du kan ibland behöva följa vissa förhållningsregler om du har blivit smittad på något av ovanstående sätt. Du får då mer information från din läkare.
Smittad utomlands
Många som blir magsjuka av bakterier har blivit smittade utomlands. Du kan minska risken att bli sjuk på olika sätt, beroende på vilket land du reser till. Ibland kanvård utomlandsbehövas.
Exempel på bakterier som du kan bli magsjuk av
Några bakterier som kan göra dig magsjuk är följande:
Campylobakter är den bakterie som orsakar magsjuka hos flest personer.
Salmonellabakterier, som orsakarsalmonella.
Olika typer av coli-bakterier som orsakarturistdiarré.
Shigella, som orsakardysenteri.
Bakterier kan bilda gift som orsakar magsjuka
En del bakterier kan bilda gift i mat eller i tarmen och göra att du blir magsjuk.
Det kan hända om mat har förvarats vid en felaktig temperatur en längre tid, till exempel varmt i stället för hett. Giftet finns sedan kvar i maten, även om maten hettas upp så att bakterierna dör.
Ett exempel på sådana bakterier ärgula stafylokocker. De är vanliga vid variga sår. Det är därför du ska undvika att laga mat om du har variga sår på händerna.
Bakterier kan också bilda gifter i tarmen som man sedan blir sjuk av. En sådan bakterie är ehec, som är en variant av bakterien Escherichia coli. Läsom ehec på Livsmedelsverket.se.
Parasiter som orsakar magsjuka
Tarmparasiter kan orsaka magsjuka, vanligast är Giardia. Du kan läsa mer om giardiainfektion påFolkhälsomyndighetens webbplats.
Annat som kan orsaka diarré och kräkningar
Ont i magen, diarréer eller kräkningar kan också bero på sjukdom ellerstress.
Läkemedel kan också göra att du mår illa, får ont i magen och lös avföring. Tala med din läkare om du använder ett läkemedel och är osäker om du blivit magsjuk eller om det är en biverkning av läkemedlet.
Påverka och delta i din vård
Som patient har du enligtpatientlagenmöjlighet att påverka din vård.
Du kan söka vård på vilkenvårdcentral eller öppen specialistmottagning du villi hela landet. Ibland krävs detremisstill den öppna specialiserade vården.
Du ska förstå informationen
För att du ska kunna vara delaktig i din vård och behandling är det viktigt attdu förstår informationen du fårav vårdpersonalen. Ställ frågor om du inte förstår.
Även barn ska varadelaktigai sin vård. Ju äldre barnet är desto viktigare är det.
Du har möjlighet att få hjälp av entolk om du inte pratar svenska. Du har också möjlighet att få hjälp av entolk om du har en hörselnedsättning.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Symtom
Vad kan jag göra själv?
När och var ska jag söka vård?
Så länge ska barn och vuxna stanna hemma
Hur smittar magsjuka?
Hur kan jag förebygga magsjuka?
Så här tvättar du händerna
Undersökningar och utredningar
Behandling
Vad händer i kroppen?
Magsjuka och graviditet
Vad beror magsjuka på?
Annat som kan orsaka diarré och kräkningar
Påverka och delta i din vård
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.