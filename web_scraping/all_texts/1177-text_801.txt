Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Barn & gravid
Graviditet
Graviditetsbesvär och sjukdomar
Bäckensmärta under graviditeten - foglossning
Bäckensmärta under graviditeten – foglossning
När du är gravid blir kroppens leder rörligare. Bäckenet behöver vidga sig under förlossningen för att släppa igenom barnet. Det blir därför rörligare och du kan få ont. Det finns sätt att minska smärtan, till exempel genom träning.
Smärtan brukar försvinna efter förlossningen. Bäckensmärta under graviditeten kan också kallas foglossning.
Den här texten finns också pålätt svenskasamtöversatt till flera språk.
Symtom
För de flesta som får ont börjar besvären oftast i mitten av graviditeten, men de kan komma tidigare eller senare.
Du kan få ett eller flera av följande besvär:
Molande, huggande eller ilande smärta i korsryggen, alltså nedre delen av ryggen.
Ont över skinkorna, ibland flyttar sig smärtan från sida till sida.
Ont i höfterna.
Ont över blygdbenet.
Smärta som strålar ner mot ljumskarna eller bak på låren.
En plötslig låsning i ena benet, som kan göra det svårt att gå.
Svårt att lyfta saker, böja dig och vrida kroppen.
Du kan få ont om du till exempel går i trappor eller sitter på golvet och leker med barn.
Smärtan är oftast lindrig på morgonen. Den brukar förvärras under dagen och är som värst på kvällen, speciellt om du har varit aktiv under dagen.
Hur ont det gör varierar från person till person. En del gravida har knappt några besvär alls. Några får så ont att de måste använda kryckor för att ta sig fram.
När och var ska jag söka vård?
Bäckensmärta kan lindras. Berätta för en barnmorska om du får ont i ryggen eller bäckenet under graviditeten, helst så snart som möjligt så att du kan få rätt hjälp.
Du kan också kontakta en fysioterapeut för att få hjälp med dina besvär.
Ring telefonnummer 1177 om du vill hasjukvårdsrådgivning. Då kan du få hjälp att bedöma symtom och råd om vad du kan göra själv.
Vad kan jag göra själv?
Besvären är olika från person till person. Det som fungerar för någon kanske inte fungerar för en annan. Gör det som känns bäst för dig och pröva dig fram.
Träna är viktigt – även om du har ont
Det är bra att träna både ryggmuskler och magmuskler. Musklerna kan stödja och avlasta bäckenet.
Be gärna en fysioterapeut om instruktioner eftersom en del träningsmoment inte är lämpliga när du är gravid, till exempel sit-ups.
Läs mer omfysioterapi vid besvär i nacke, axlar och rygg.
Rör på dig och variera ställning
Rör dig så mycket du kan utan att det gör ont. Ha ett långsamt tempo. På så sätt behåller du styrkan i ryggen och runt bäckenet. Rörelse ökar också blodcirkulationen till ryggen, vilket kan lindra smärtan.
Belasta hela foten jämnt med tyngdpunkten över hålfoten, om du står upp.
Variera ställning ofta så att du inte belastar ryggen för mycket, om det går. Sitt en stund. Stå en stund. Rör dig en stund.
Gå med korta steg och ta flera små promenader i stället för en lång.
Håll ryggen rak
Håll ryggen så rak som möjligt. Du kan till exempel sitta ner när du klär på dig på nedre delen av kroppen, så att du inte behöver böja ryggen så mycket.
När du ligger ner och ska resa dig upp är det bäst att ligga på sidan, med benen tätt intill varandra. Skjut sedan upp dig med hjälp av armbågen och handen.
Ta hissen i stället för trappan. Om du går i trappor, ta ett steg i taget och sätt båda fötterna på samma trappsteg innan du tar nästa steg.
Använd hjälpmedel som lindrar smärtan
Använd bekväma skor.
Försiktig massage och värme över det smärtande området kan hjälpa spända muskler att slappna av.
Ha ordentligt stöd i svanken när du sitter ner längre stunder – använd en kudde bakom ryggen.
Om du sover på sidan, lägg en kudde mellan knäna för att belasta bäckenet så lite som möjligt. En tunn kudde under magen kan också kännas skönt.
En del saker är bra att undvika
Lyft inte tunga saker.
Undvik att dammsuga och köra alltför tunga kundvagnar eller barnvagnar.
Sitt inte med benen i kors.
Ta hjälp från omgivningen
När du har ont kan du behöva hjälp i vardagen. Det är bra om någon i din närhet kan hjälpa till och avlasta dig. Stöd från omgivningen kan betyda mycket när du har ont under en längre tid.
Undersökningar och utredningar
En läkare eller fysioterapeut brukar lätt kunna ställa en diagnos. Ofta får du gå igenom ett så kallat smärtprovokationstest. Fysioterapeuten provar försiktigt vilka rörelser som gör ont, och kan då se vilken del av bäckenet som smärtan kommer från. Till exempel kan hen hålla dina ben i böjt läge och försiktigt pressa dem neråt mot britsen.
Röntgen, ultraljud eller magnetkamera är inte till någon hjälp eftersom bäckenet alltid har en viss rörlighet under graviditeten. Därför är det mer dina symtom som avgör vilken diagnos du får.
Behandling
Det finns hjälp att få om du har väldigt ont. En barnmorska eller fysioterapeut kan hjälpa dig på flera sätt:
Du kan få ett mjukt bäckenbälte som hjälper dig att gå längre sträckor utan att få lika ont. I vissa landsting får du låna bälte gratis, i andra kan du hyra eller köpa det. Det går också att köpa begagnade bälten. Du kan även pröva att spänna en större sjal runt höfterna.
Du kan få hyra en så kalladtens-apparatsom stimulerar vissa nerver och aktiverar kroppens eget smärtlindringssystem. Då får du smärtlindring utan att behöva ta läkemedel.
Akupunktur kan ge god smärtlindring, särskilt i kombination med stabiliserande träning.
Barnmorskan kan hänvisa dig till en fysioterapeut eller arbetsterapeut. De kan berätta mer om bäckensmärta och vad du kan göra för att stärka din kroppshållning. De kan även ge förslag på övningar som är anpassade för dig och berätta vilka hjälpmedel som finns, till exempel duschbrädor, toalettförhöjare och sittkuddar.
Värktabletter har liten effekt
Du ska alltid vara försiktig medläkemedel när du är gravid eller ammar. Värktabletter brukar inte hjälpa mot bäckensmärta. Om du ändå behöver smärtstillande läkemedel, ta mediciner som innehåller paracetamol, till exempel Alvedon eller Panodil.
Vad beror bäckensmärta på?
När du är gravid ökar rörligheten i kroppens leder, framför allt i bäckenets leder och fogar. Det beror på ett hormon som heter relaxin. Relaxin börjar utsöndras i kroppen någon gång under de tre första graviditetsmånaderna, och fortsätter att utsöndras under hela graviditeten. Hormonet gör att bäckenet blir mer rörligt och kan vidga sig under förlossningen så att barnet kan passera genom bäckenet och födas genom slidan.
De flesta som får bäckensmärta har kvar besvären hela graviditeten.
Även om bäckensmärta kan göra väldigt ont skadar den varken dig eller barnet.
Varför gör det ont?
Det finns flera teorier om varför du som gravid kan få ont av den ökade rörligheten i lederna:
Bäckenet blir mindre stabilt i takt med att magmusklerna töjs ut när gravidmagen växer.
Din kroppshållning förändras när bäckenet tippas framåt så att du svankar mer. Då förändras samspelet mellan magmusklerna och ryggmusklerna.
När lederna blir mer rörliga kan det vara svårt att kompensera med musklerna. Det kan leda till smärtor i ledbanden, ligamenten.
Många gravida klarar att kompensera förändringarna i bäckenet, magen och ryggen genom att omedvetet aktivera de djupa musklerna i magen och ryggen.
Du kan få ont om du har svårt att aktivera de djupa musklerna. Det beror på att du då i stället spänner de stora, mindre uthålliga musklerna som sitter mer ytligt. Genom att träna med hjälp av en fysioterapeut kan du lära dig att arbeta med rätt muskler.
Ovanliga orsaker till bäckensmärta
Det finns en ovanlig, ärftlig bindvävssjukdom som kan öka risken för svår bäckensmärta. Den heter Ehlers-Danlos syndrom, EDS. Den gör bland annat lederna mer rörliga, huden mer elastisk och blodkärlen skörare.
1177.se har ingen egen text om Ehlers-Danlos syndrom men du kan läsa mer om sjukdomen hos riksförbundetSällsynta diagnoser.
Vem kan få bäckensmärta?
Alla gravida kan få ont i bäckenet, oavsett om du är vältränad, otränad, gravid för första gången eller gravid igen. Risken ökar om du ofta lyfter tungt, om du har skadat bäckenet eller om du har haft ont i ryggen eller bäckenet tidigare i livet.
Förlossningen påverkas inte
Besvären brukar försvinna ganska snart efter att barnet är fött. De flesta är bra igen efter ungefär tre månader, men några få har problem med vissa aktiviteter och rörelser flera år efter förlossningen.
Kroppen behöver tid för att återhämta sig efter en graviditet. Fortsätt gärna att följa de råd som du fick under graviditeten, framförallt de första veckorna.
Smärtan går inte över – vad ska jag göra då?
Du kan ha ont i ryggen efter förlossningen av andra orsaker. Flera muskler belastas mer än vanligt om du bär barnet, kör en tung vagn eller matar barnet i ställningar som gör att du spänner dig.
Ta besvären på allvar om du fortfarande har ont i nedre delen av ryggen tre månader efter förlossningen. Boka då ett besök hos en fysioterapeut, helst en som är specialiserad på bäckensmärta, för att få råd och hjälp.
Om du blir gravid igen
Du kan få liknande besvär även vid kommande graviditeter.
Men det finns saker du kan göra för att förebygga eller minska besvären. Kontakta en fysioterapeut för att få hjälp.
Påverka och delta i din vård
Du kansöka vård på vilken vårdcentral eller öppen specialistmottagningdu vill i hela landet. Ibland krävs detremisstill den öppna specialiserade vården.
Du ska förstå informationen
För att du ska kunna vara delaktig i din vård och behandling är det viktigt att duförstår informationen du fårav vårdpersonalen. Ställ frågor om du inte förstår. Du ska till exempel få information om behandlingsalternativ ochhur länge du kan behöva vänta på vård och behandling.
Du har möjlighet att fåhjälp av en tolk om du inte pratar svenska. Du har också möjlighet att fåhjälp av en tolk om du har en hörselnedsättning.
Om du behöver hjälpmedel ska du få information om vad som finns och hur du får det.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Symtom
När och var ska jag söka vård?
Vad kan jag göra själv?
Undersökningar och utredningar
Behandling
Vad beror bäckensmärta på?
Vem kan få bäckensmärta?
Förlossningen påverkas inte
Smärtan går inte över – vad ska jag göra då?
Om du blir gravid igen
Påverka och delta i din vård
Mer på 1177.se
Graviditet
Här kan du läsa mer om vad som händer under graviditeten. Du kan bland annat läsa om hälsa, undersökningar, besvär och vad som händer i livmodern vecka för vecka.
Att träna och röra på sig under graviditeten
Det är bra att träna och röra på sig när du är gravid. Då mår du bättre. Träna minst två och en halv timme varje vecka. Rörelse kan förebygga och behandla en del besvär som är vanliga under graviditet.
Bäckenbottenträning
Bäckenbottenträning kan hjälpa dig som har besvär med att det läcker urin eller avföring. Det kan också hjälpa för besvär av framfall. Du kan börja med bäckenbottenträning när som helst under livet.
Sex under graviditeten
Det är inte farligt att ha sex eller att onanera om graviditeten är normal.
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.