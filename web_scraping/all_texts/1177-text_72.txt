Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Sjukdomar & besvär
Lungor och luftvägar
Andningssvårigheter och andningsuppehåll
Om KOL
KOL – kroniskt obstruktiv lungsjukdom
KOL – kroniskt obstruktiv lungsjukdom
Sjukdomen KOL påverkar lungorna och luftvägarna. Det kan göra att du får svårare att andas och orkar mindre än förut. Det kan också påverka kroppen på andra sätt. Du kan inte bli helt frisk från KOL, men det går att göra mycket för att lindra och bromsa besvären.
Många som har symtom dröjer med att söka vård. En vanlig orsak är om man röker eller har rökt och tycker att det känns pinsamt. Men att få diagnosen tidigt ökar möjligheten att du kan fortsätta leva ungefär som förut. Då kan du få hjälp att må så bra som möjligt.
KOL kan ha andra orsaker än rökning.
Läs också:Så kan du må bättre med KOL.
Symtom
Att ha KOL kan påminna omastma. Men symtomen kommer långsammare, och under många år. Det är lätt att vänja sig vid symtomen så att man inte märker att man är sjuk.
Vid KOL är det vanligt med ett eller flera av följande symtom:
Du har svårt att andas och blir lätt andfådd.
Du känner dig trött och orkar mindre än förut.
Du behöver allt oftare hosta upp slem.
Du får ofta infektion i luftvägarna, till exempel förkylningar.
Olika hur mycket man påverkas
KOL delas in i stadier efter lungvolymen, alltså hur mycket luft du kan andas in i och ut ur lungorna. Du kan ha KOL i något av följande stadier:
lindrig KOL
måttlig KOL
svår KOL
mycket svår KOL.
Hur du mår kan skilja sig mycket jämfört med en annan person som har KOL i samma stadium som du. Man kan påverkas olika mycket av sjukdomen, eller ha olika symtom.
Du kan ha perioder när du mår sämre
Du kan ha perioder när du mår sämre än du brukar göra. Det är vanligast om sjukdomen inte är tillräckligt behandlad. Du kan få en sådan period om du till exempel blir förkyld eller får någon annan infektion i luftvägarna. Perioderna när man mår sämre kallas exacerbationer.
När och var ska jag söka vård?
Kontakta envårdcentralom något av följande stämmer:
Du röker eller har rökt och vill veta om du har KOL, eller riskerar att få KOL.
Du har symtom på KOL.
Du har KOL och får en luftvägsinfektion, till exempel en förkylning.
Många mottagningar kan du kontakta genom attlogga in.
Om det är bråttom
Kontakta genast envårdcentraleller enjouröppen mottagningom du har KOL och får svårt att andas trots behandling hemma. Om det är stängt, sök vård på en akutmottagning.
Ring telefonnummer 1177 om du vill hasjukvårdsrådgivning. Då kan du få hjälp att bedöma symtom eller hjälp med var du kan söka vård.
Undersökningar och utredningar
Oftast räcker det att berätta om symtomen för att läkaren ska ana att de beror på KOL. Men du behöver ändå bli undersökt på flera sätt.
Att blåsa i en mätare – spirometri
Du får göra ett test som visar hur lungorna fungerar. Testet innebär att du blåser i en mätare. Det kallasspirometri.
Du kan få göra en spirometri även om du inte har symtom, men du eller läkaren ändå tror att du kan ha KOL.
Sex minuters gångtest
Ett gångtest innebär att du går så långt du kan under sex minuter. Det är för att se vad du orkar och hur symtomen påverkar din tillvaro.
Du får fylla i ett formulär
Du får fylla i ett formulär om hur symtomen påverkar din tillvaro.
Undersökningar för att se om du har någon annan sjukdom
Läkaren undersöker dig också för att se om du har någon annan sjukdom. Här är exempel på undersökningar:
Kroppsundersökning. Det kan till exempel innebära att läkaren lyssnar på hjärtat och lungorna. Ditt blodtryck mäts och du kan behöva lämna blodprov.
EKGvisar hur hjärtat fungerar.
Lungröntgenkan visa om du har till exempel lungcancer.
Behandling vid KOL
Det går inte att bli av med KOL, eller att läka de skador som redan har uppstått. Men det går att göra mycket för att bromsa och lindra sjukdomen. Det mesta är sådant som du kan göra själv.
Vanligt med råd och stöd från en KOL-mottagning
På många vårdcentraler och sjukhus finns speciella KOL-mottagningar. Där brukar det finnas en läkare, sjuksköterska, fysioterapeut, arbetsterapeut, dietist och kurator. De hjälper och stöttar på olika vis. Du kan också fåbehandling med läkemedelsom lindrar om du har besvär.
Lär dig mer om sjukdomen och få en behandlingsplan
En viktig del av behandlingen är att du får lära dig mer om KOL. Det är vanligt att KOL-mottagningen ordnar med utbildning och rehabilitering i grupp.
Du får råd om hur du kan leva så bra som möjligt med KOL, och kan prata med andra som är i en liknande situation som du. Det kan handla om att sluta röka, komma igång med träning och att få i sig tillräcklig med näring.
Du har också rätt att få en individuell behandlingsplan, som bland annat innehåller följande:
tips, råd och information om hur du kan må bättre.
vad du ska göra om du börjar må sämre
vem du kan kontakta om du behöver.
Viktigt med uppföljningar
Du behöver få regelbundna uppföljningar. Det är för att se hur du mår och om din behandlingsplan behöver ändras. Under perioder då du mår sämre behöver du ha tätare kontakt med KOL-mottagningen.
Det kan vara olika hur uppföljningen görs. Ibland behöver du komma till mottagningen. Ibland kan det räcka att läkaren eller sjuksköterskan kontaktar dig på telefon eller annat sätt. Det beror på hur du mår.
Vid uppföljningen kan du få göra en eller flera av följande saker:
Berätta hur du mår
Du får berätta och fylla i formulär om hur du mår och hur du tycker vardagen fungerar.
Du får väga dig och mäta dig
Du får väga dig och mäta dig. Om du har gått ner i vikt kan du fåråd och stöd om vad du kan göra för att få i dig mer energi. Om du har blivit kortare, kan det bero påbenskörhetsom du behöver behandling för.
Få mer råd och stöd
Du kan berätta om hur det går att göra de saker du själv kan påverka för att må bättre. Om du försöker att sluta röka kan du passa på att fråga om merråd, stöd eller läkemedel för att vänja dig av med rökningen.
Utvärdera läkemedel
Om du får läkemedel mot KOL får du berätta hur du tycker att de fungerar. Läkaren eller sjuksköterskan kan vilja se att du gör på rätt sätt om du använder inhalator, så att du får i dig de läkemedel du behöver. Du kan också behöva bli undersökt medspirometriför att se att läkemedlen hjälper.
Läkemedel mot KOL
Det är vanligt att inte ha några besvär. Då behöver du inte ta något läkemedel alls mot KOL.
Om du har besvär finns läkemedel som lindrar. Med hjälp av läkemedel går det också att minska antalet perioder när du mår sämre, och att förkorta sådana perioder.
Det är viktigt att du kommer påregelbundna uppföljningarför att berätta hur du mår om du får något läkemedel mot KOL.
Följande typer av läkemedel kan användas mot KOL:
luftrörsvidgande läkemedel
kortison
läkemedel mot besvär med slem
syrgas.
Luftrörsvidgande läkemedel
Det finnsläkemedel som du andas in genom munnen, med en så kallad inhalator. Läkemedlen får musklerna i luftrören att slappna av så att de vidgas. Då blir det lättare att andas. Läkemedlen hjälper också mot hosta och slem och gör att lungorna fungerar bättre. Du ska använda läkemedlen varje dag.
Det finns olika läkemedel för att vidga luftrören. Prata med läkaren om vad som blir bäst för dig.
Det finns olika typer av inhalatorer och det är viktigt att du får prova ut den typ som passar dig, och att du får lära dig hur den fungerar.
Kortison kan förebygga och förkorta perioder när du mår sämre
En del behöver andas in läkemedel med kortison för att dämpa inflammationen i luftvägarna. Det minskar risken för perioder när du mår sämre. Om du behöver kortison, får du det tillsammans med luftrörsvidgande läkemedel.
Kortison i tablettform kan förkorta perioderna när du mår sämre. Men behandlingen kan du bara få en begränsad tid. Det är för att du ska slippa svåra biverkningar.
Läs mer ombehandling med kortison.
Läkemedel mot besvär med slem
Läkemedel med det verksamma ämnet roflumilast kan lindra om du har svår KOL med mycket besvär av slem.
En del kan få läkemedel med det verksamma ämnet acetylcystein mot slem men det är oklart om det faktiskt hjälper.
Syrgas på sjukhus eller hemma
Du kan behöva behandling med syrgas på sjukhus om du tillfälligt blir sämre och behöver få mer syre. Behandlingen hjälper inte mot andfåddhet.
Du kan behöva behandling med syrgas hemma omdu lämnar blodprovsom visar att du har syrebrist hela tiden. Men då är det viktigt att du inte röker, eftersom behandlingen innebär en brandrisk.
Vad händer i kroppen vid KOL?
Luften du andas transporteras genom luftvägarna. Luftvägarna förgrenas i allt mindre luftrör och når till sist lungblåsorna. Från lungblåsorna passerar luftens syre ut i blodet. Och från blodet passerar koldioxid till lungblåsorna och vidare uppåt genom luftvägarna, så att du kan andas ut.
Inflammation i luftvägarna
Vid KOL har det uppstått en inflammation i lungornas minsta luftrör, och i lungblåsorna. Så här påverkas du:
Det bildas slem i luftvägarna som gör att du måste hosta.
Luftrören drar ihop sig så att det blir svårare att få ut luften från lungblåsorna.
Vid obehandlad KOL i senare stadier kan du får fler besvär. Inflammationen kan orsakalungemfysem. Då har lungblåsorna skadats så att du får otillräckligt med syre i blodet, och det blir svårare att andas ut luften.
Du kan påverkas på flera sätt av KOL
Det är inte säkert att du får så stora besvär av KOL. Men det är också vanligt att påverkas på olika sätt av sjukdomen. Att hosta och ha svårt att andas tar mycket av kroppens energi. Det kan göra att du får ett eller flera av följande besvär:
Du kan minska i vikt.
Du kan få ont.
Du kan känna oro och bli nedstämd.
Du kan få besvär med att läcka urin eller avföring.
Läs mer:Så kan du må bättre med KOL.
Vad beror KOL på?
Den vanligaste orsaken till KOL är tobaksrökning, men du kan få KOL även om du inte har rökt.
Att röka
Itobaksrökningfinns en mängd giftiga ämnen. Ämnena kan orsaka en inflammation som gör att du får KOL.
Att ha en ärftlig risk för KOL
En del har en ärftligt ökad risk att få KOL. Då har man en brist på ett ämne i blodet som kallas alfa-1-antitrypsin. Ämnet skyddar kroppens vävnader från att brytas ner av andra ämnen som kroppen tillverkar för att ta hand om till exempel bakterier.
Arbetsmiljö med mycket rök, damm eller kemikalier
Du kan få KOL om du vistats mycket i rökiga miljöer, eller har arbetat i en miljö där du har utsatts för mycket damm eller vissa kemikalier.
Andra saker kan påverka risken att få KOL
Risken att få KOL kan vara högre om du till exempel harastma. Även åldern har betydelse. Ju äldre du är, desto mer påverkar det hur lungorna fungerar.
Att vara närstående
Det kan kännas svårt att vara närstående till någon som har en allvarlig sjukdom. Att lära sig mer om KOL kan göra att det känns lättare. Det kan också hjälpa dig att vara ett stöd för den som har KOL, om du vill vara det.
Läsmer om att vara närstående.
Påverka och delta i din vård
Du kansöka vård på vilken vårdcentral eller öppen specialistmottagningdu vill i hela landet. Ibland krävs detremisstill den öppna specialiserade vården.
Informationen ska gå att förstå
Du ska få vara delaktig i din vård. För att kunna vara det behöver duförstå informationensom du får av vårdpersonalen. Ställ frågor om det behövs. Du ska till exempel få information om behandlingsalternativ ochhur länge du kan behöva vänta på vård.
Du har möjlighet attfå hjälp av en tolk om du inte pratar svenska. Du har också möjlighet att fåhjälp av en tolk om du har en hörselnedsättning.
Du som behöverhjälpmedelska få information om vad som finns. Du ska också få veta hur du ska göra för att få ett hjälpmedel.
Du kan få en fast vårdkontakt
Du kan få enfast vårdkontaktom du har kontakt med många olika personer inom vården. En fast vårdkontakt är en person som bland annat hjälper till med att samordna din vård.
Det finns nationella riktlinjer för KOL
För att alla ska få en jämlik vård finns detnationella riktlinjerför vissa sjukdomar. Där kan du bland annat läsa om vilka undersökningar och behandlingar som kan passa bra vid sjukdomen.
Riktlinjerna innehåller rekommendationer. Vårdpersonalen måste ändå bedöma vad som passar varje enskild patients behov och önskemål.
Det är Socialstyrelsen som tar fram de nationella riktlinjerna. Riktlinjerna är skrivna för chefer och andra beslutsfattare, men det finns också versioner som är skrivna direkt till patienter. Där kan du läsa vad som gäller för just din sjukdom.
Här kan du läsa patientversionen av de nationella riktlinjerna för KOL.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Symtom
När och var ska jag söka vård?
Undersökningar och utredningar
Behandling vid KOL
Viktigt med uppföljningar
Läkemedel mot KOL
Vad händer i kroppen vid KOL?
Vad beror KOL på?
Att vara närstående
Påverka och delta i din vård
Det finns nationella riktlinjer för KOL
Mer på 1177.se
Kom ihåg att vaccinera dig
Vaccinera dig mot influensa och covid-19 om du till exempel är äldre, gravid eller har vissa sjukdomar. Det minskar risken att du blir allvarligt sjuk. Här kan du läsa mer.
Så kan du må bättre med KOL
Du kan göra mycket själv för att må bättre om du har KOL. Det finns också olika slags hjälp att få.
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.