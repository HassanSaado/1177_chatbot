Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Undersökning & behandling
Behandling med läkemedel
Läkemedel utifrån diagnos
Läkemedel vid höga halter av blodfetter
Läkemedel vid höga halter av blodfetter
Det finns flera typer av fetter i blodet, såväl nyttiga som skadliga. Alltför höga halter av skadliga blodfetter kan leda till så kallad åderförfettning, vilket ökar risken för olika hjärt-kärlsjukdomar. Syftet med läkemedelsbehandling är att minska risken för allvarliga hjärt-kärlsjukdomar.
Den här texten beskriver olika typer av läkemedel som används vid behandling av förhöjda blodfetter.
Här kan du läsa mer omhöga halter av blodfetter.
Vem behöver behandling?
Ibland behövs behandling med läkemedel för att sänka halten av blodfetter. Det gäller till exempel om du har en sjukdom eller något annat som ökar risken för hjärt-kärlsjukdom och förändrade levnadsvanor inte hjälper tillräckligt.
Läkemedelsbehandling behövs vanligtvis om du till exempel har hafthjärtinfarktellerstroke.Det kan även behövas om du hardiabeteseller högre blodfetter på grund av ärftlighet.
Läkemedel som används vid höga blodfetter
Här är några exempel på olika typer av läkemedel som används för att reglera blodfetter:
statiner
resiner
fibrater
kolesterolupptagshämmare
enzymhämmare, även kalladePCSK9-hämmare.
Olika blodfetter och behandling med läkemedel
Det här är de blodfetter som påverkas av läkemedel:
LDL, som brukar kallas det skadliga kolesterolet och är det blodfett som framför allt orsakar åderförfettning.
HDL, som brukar kallas det nyttiga kolesterolet och är förknippat med en skyddande effekt. Det transporterar bort det skadliga kolesterolet från kärlväggarna.
Triglycerider,som också kan bidra till åderförfettning och öka risken för att blodproppar ska bildas.
Statiner i första hand
Vilket läkemedel du får beror på vilken typ av blodfettsrubbning du har och om du har andra sjukdomar. Statiner är den allra vanligaste typen av läkemedel för behandling av höga blodfetter, och brukar fungera bra för de flesta. Vetenskapliga studier har visat att statiner kan minska risken för till exempel hjärtinfarkt och stroke i högre grad än resiner och fibrater. Det finns även belägg för att statinbehandling kan minska den totala dödligheten något.
Om du inte får tillräcklig effekt av statiner kan du få någon annan typ av blodfettsänkande läkemedel i stället, eller så kan du få kombinera en statin med ett annat läkemedel. Detsamma gäller om du får biverkningar av statiner. Att kombinera olika läkemedel kan vara ett alternativ i stället för att ta en mycket hög dos av en statin. Ett annat alternativ är att byta från en statin till en annan som du kanske tål bättre.
Om du inte kan ta statiner
Ibland är inte statiner en lämplig behandling. Det kan vara om du inte tål statiner eller om du har vissa typer av blodfettsrubbningar. Till exempel kan du få fibrater om du har höga halter triglycerider. Resiner brukar användas vid ärftliga former av blodfettsrubbningar.
En nyare typ av blodfettssänkande läkemedel är enzymhämmare som även kallas PCSK9-hämmare och kan ge en tydlig sänkning av LDL-kolesterol. Den här behandlingen får du i form av sprutor. Behandlingen är lämplig om du har någon ärftlig form av blodfettsrubbning eller svår hjärtsjukdom där du inte blir tillräckligt hjälpt av enbart statiner. Det kan också hjälpa om du inte tål statiner.
Effekten kontrolleras med blodprov
Du kan behöva behandlas någon eller några månader innan halterna av blodfetter minskar. Du känner inte själv av förändringen. Men ett blodprov kan visa om behandlingen hjälper.
Ibland kan läkemedel ge biverkningar
Alla läkemedel kan ge oönskade effekter. En del personer får biverkningar av en läkemedelsbehandling, andra inte. Ibland minskar biverkningarna efter en tid. Prata med din läkare om du har besvärliga biverkningar. Du kan behöva få en annan dos, prova ett annat läkemedel eller kanske en helt annan typ av behandling.
Statiner
Statiner sänker det totala kolesterolvärdet genom att minska tillverkningen av kolesterol i levern. Framför allt minskar LDL, men även triglycerider minskar något. HDL ökar något.
Statiner används i första hand vid de flesta typer av blodfettsrubbningar.
Att tänka på
Du ska inte använda statiner om du har en pågående leversjukdom.
En del läkemedel är olämpliga att kombinera med statiner, till exempel vissa antibiotika och svampmedel och medel som innehåller johannesört. Därför ska du alltid berätta för läkaren vilka andra läkemedel du tar.
Du bör även undvika stora mängder grapefruktjuice eftersom grapefrukt kan minska kroppens förmåga att göra sig av med det verksamma ämnet. Du kan då få kraftigare effekt av läkemedlet än beräknat och ökad risk för biverkningar.
Information brukar finnas i bipacksedeln, det informationsblad som följer med förpackningen. Du kan också fråga på ett apotek om du är osäker.
Graviditet och amning
Du ska inte ta läkemedlen när du är gravid eller ammar.
Biverkningar av statiner
Statiner ger ibland lindriga magbesvär som till exempel förstoppning, illamående eller magsmärtor. Läkemedlen kan även påverka levern och därför brukar läkaren ta ett blodprov innan behandlingen börjar, efter en tids behandling och om dosen ökas. Ett fåtal har fått sömnbesvär av statiner.
Statiner kan ge lindriga muskelsmärtor. Det är ofarligt men kan göra att dosen behöver sänkas.
Berätta för din läkare om du får muskelvärk som inte går över inom några dagar, särskilt om du också har feber. Ibland kan det vara tecken på en mycket sällsynt men allvarlig muskelbiverkning som kallas muskelsönderfall. Risken för den här biverkningen är större om du samtidigt använder vissa andra blodfettsänkande läkemedel, till exempel fibrater.
Exempel på statiner
Läkemedel som innehåller följande:
simvastatin
pravastatin
atorvastatin
rosuvastatin.
Du kan fråga på ett apotek om du vill veta mer. Du kan även söka efter det verksamma ämnet påfass.se. Där kan du se vilka olika produktnamn som finns och läsa mer om varje läkemedel.
Resiner
Resiner binder gallsyror i tarmen så att gallsyrorna försvinner ur kroppen med avföringen, i stället för att tas upp i blodet. Då används kroppens överskott av kolesterol för att bilda nya gallsyror, och på så sätt minskar kolesterolhalten i blodet. Resiner minskar mängden LDL-kolesterol.
Resiner kan användas om du inte kan ta statiner, till exempel på grund av besvärande biverkningar. Ibland används resiner tillsammans med en statin, om inte statinen har gett tillräcklig effekt på egen hand.
Att tänka på
Resiner kan minska upptaget av en del andra läkemedel i tarmen, till exempel urindrivande läkemedel som innehåller furosemid och antibiotika som tillhör läkemedelsgruppen tetracykliner. Därför ska du alltid berätta för läkaren vilka andra läkemedel du tar.
Graviditet och amning
Prata med läkare om du är gravid eftersom det inte finns tillräckliga kunskaper om hur fostret påverkas. Du kan ta resiner om du ammar.
Biverkningar av resiner
Resiner kan orsaka förstoppning och illamående. Genom att börja med en låg dos och sedan öka dosen långsamt minskas risken för de här biverkningarna.
Exempel på resiner
Läkemedel som innehåller följande:
kolestyramin
kolestipol
kolesevelam.
Du kan fråga på ett apotek om du vill veta mer. Du kan även söka efter det verksamma ämnet påfass.se. Där kan du se vilka olika produktnamn som finns och läsa mer om varje läkemedel.
Fibrater
Fibrater ökar leverns nedbrytning av vissa blodfetter så att triglyceriderna sänks kraftigt. Även LDL-kolesterol sänks något. Halten av HDL-kolesterol ökar måttligt.
Fibrater används framför allt om du har mycket höga halter av triglycerider. Fibrater kan också användas om du inte kan ta statiner, till exempel på grund av besvärande biverkningar. Ibland används fibrater tillsammans med en statin.
Graviditet och amning
Du bör inte ta fibrater om du är gravid eller ammar. Det finns inte tillräckliga kunskaper om hur barnet påverkas.
Biverkningar
Fibrater kan ge magbesvär som ont i magen, illamående eller diarré. Om du får de här besvären bör du kontakta läkare eftersom dosen kan behöva ändras. Fibrater ökar risken att få gallsten.
Berätta för din läkare om du får muskelvärk som inte går över inom några dagar, särskilt om du också har feber. Ibland kan det vara tecken på en mycket sällsynt men allvarlig muskelbiverkning som kallas muskelsönderfall. Risken för den här biverkningen är större om du samtidigt använder vissa andra blodfettsänkande läkemedel, till exempel statiner.
Exempel på fibrater
Läkemedel som innehåller följande:
gemfibrozil
fenofibrat.
Du kan fråga på ett apotek om du vill veta mer. Du kan även söka efter det verksamma ämnet påfass.se. Där kan du se vilka olika produktnamn som finns och läsa mer om varje läkemedel.
Kolesterolupptagshämmare
Kolesterolupptagshämmare gör att mindre kolesterol tas upp i blodet från tarmen. Läkemedlet sänker LDL, speciellt om det används tillsammans med en statin.
Till gruppen hör läkemedel som innehåller det verksamma ämnet ezetimib. Du kan få ezetimib om du inte tål statiner eller om du har vissa typer av blodfettsrubbningar.
Graviditet och amning
Du ska inte ta läkemedlet om du är gravid eller ammar.
Biverkningar
Biverkningar som kan förekomma är främst magsmärtor, diarré, muskelvärk och huvudvärk. Biverkningarna är framför allt vanliga när du samtidigt använder en statin.
Exempel på kolesterolupptagshämmare
Läkemedel som innehåller följande:
ezetimib
ezetimib och simvastatin.
Du kan fråga på ett apotek om du vill veta mer. Du kan även söka efter det verksamma ämnet påfass.se. Där kan du se vilka olika produktnamn som finns och läsa mer om varje läkemedel.
PCSK9-hämmare
Läkemedlen är framför allt avsett att användas om du har någon ärftlig form avblodfettsrubbningeller svår hjärtsjukdom där det inte är tillräckligt att behandla enbart med statiner. De kan också hjälpa om du inte tål statiner.
De här läkemedlen bygger på att så kallade monoklonala antikroppar, som även kallas biologiska läkemedel. De påverkar omsättningen av blodfetter så att LDL-kolesterolet kan sjunka med mer än hälften. Du tar läkemedlet som en spruta varannan vecka eller en gång i månaden.
Exempel på PCSK9-hämmare
Läkemedel som innehåller följande:
alirokumab
evolokumab.
Läs mer om ditt läkemedel
Du kan läsa om ditt läkemedel i den bipacksedel som följer med förpackningen. Du kan även söka upp läkemedlet påfass.seoch läsa bipacksedeln där.
Mer om läkemedel på 1177.se
Vad är läkemedel?
När du tar läkemedel
När du får ett recept
Var kan jag köpa läkemedel?
Resa med läkemedel
Risker med att köpa läkemedel på nätet
Läkemedel och miljö
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Vem behöver behandling?
Läkemedel som används vid höga blodfetter
Statiner
Resiner
Fibrater
Kolesterolupptagshämmare
PCSK9-hämmare
Läs mer om ditt läkemedel
Mer på andra webbplatser
Har du frågor om läkemedel?
Du kan ringa Läkemedelsupplysningen helgfria vardagar mellan klockan 08.00 och 17.00. Telefonnumret är 0771-46 70 10.
Glömd dos eller överdosering
För de flesta läkemedel är en enstaka bortglömd dos inget större problem. Här kan du läsa mer om glömd dos och överdosering.
Rapportera biverkningar
Du kan själv rapportera biverkningar som du eller någon närstående har upplevt. Det räcker med att du misstänker att läkemedlet kan vara orsaken. Anmäl här via en e-tjänst.
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.