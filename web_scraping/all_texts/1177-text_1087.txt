Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Sjukdomar & besvär
Mage och tarm
Magsäck och matstrupe
Dyspepsi – känslig mage
Dyspepsi – känslig mage
Dyspepsi är samlingsnamn för olika symtom som du kan ha i den övre delen av magen. Du kan till exempel ha ont eller ha en brännande känsla i maggropen. Dyspepsi kan bero på en sjukdom, men oftast hittar läkaren inte någon orsak till dyspepsin. Dyspepsi kallas därför ofta för känslig mage.
Det finns många orsaker till att ha ont i magen. Symtomen skiljer sig åt, beroende på orsak. Läs mer omont i magen hos vuxnaoch omont i magen hos barn.
Symtom
Symtomen vid dyspepsi kan skilja sig mellan personer. De kan också vara olika starka och hålla på olika länge.
Det är vanligt att ha ett eller flera av följande symtom vid dyspepsi:
Du har ont eller en brännande känsla i mitten av magens översta del, den så kallade maggropen. Det kan också kännas som ett hungersug.
Du blir mätt snabbt när du äter.
Du känner dig uppblåst. Du kan också känna dig uppkörd i den övre delen av magen, det blir då som ett tryck uppåt.
Du mår illa.
Du kan få mer besvär när du äter, men besvären kan även lindras av mat och dryck.
Halsbränna och sura uppstötningar är inte symtom på dyspepsi, utan påmagsaftsreflux. Det är mycket vanligt att ha både magsaftsreflux och dyspepsi.
När och var ska jag söka vård?
Kontaktaen vårdcentralom du tror att du har dyspepsi och särskilt om något av följande stämmer in på dig:
Du är över 50 år och får symtom från magen som du inte har haft tidigare.
Du minskar snabbt i vikt eller får minskad lust att äta.
Du har svårt att svälja.
Vänta tills det blir vardag, om det är helg. Många mottagningar kan du kontakta genom attlogga in.
Ring telefonnummer 1177 om du vill hasjukvårdsrådgivning. Då får du hjälp att bedöma dina symtom och råd om vad du kan göra själv.
Om det är bråttom
Kontakta genast envårdcentraleller enjouröppen mottagningom något av följande stämmer in på dig:
Du får plötsligt mycket ont i magen.
Du kräks och maginnehållet ser ut som kaffesump eller innehåller blod.
Du har svart eller blodig avföring.
Om det är stängt, sök vård på en akutmottagning.
Vad kan jag göra själv?
Du kan göra en del själv för att lindra dyspepsi. Men vad som hjälper skiljer sig åt mellan personer, så du får pröva dig fram till vad som är bäst för dig.
Undvik viss mat och dryck
Många upplever att de blir bättre om de undviker att äta eller dricka följande:
fet mat
salt mat
rökt eller stekt mat
starka kryddor
kaffe
alkohol.
Vad som ger dig besvär och hur du reagerar kan skilja sig från vad andra får besvär av. Försök lägga märke till om det är något särskilt du blir sämre av, och undvik då att äta eller dricka det.
Ät lite och ofta
För många hjälper det att äta mindre mängder mat men oftare. Försök att äta regelbundet, till exempel genom att planera in mellanmål. Ät långsamt i lugn och ro, och tugga maten väl.
Försök att stressa mindre
Stress och oro gör att du kan få mer symtom. Därför kan det vara bra att ändra dina rutiner, om du stressar. Även små förändringar kan göra stor skillnad. Här kan du läsa omvad du kan göra för att motverka stress.
Rök inte
Det är bra att inte röka. Det finnshjälp att få, om du röker och vill sluta.
Använd inte vissa läkemedel
Vissa läkemedel kan göra att du får ont i magen, till exempel följande som används mot värk eller feber:
Läkemedel som innehåller det verksamma ämnet acetylsalicylsyra.
Läkemedel som kallas för NSAID, till exempel naproxen och ibuprofen.
Prata med din läkare eller med personalen på ett apotek om du använder läkemedel och är orolig att de orsakar dyspepsi.
Läs mer omvilka smärtstillande läkemedel mot tillfällig värk och feber du kan använda och vilka du ska undvika.
Vad är dyspepsi?
Dyspepsi är ett samlingsnamn för besvär i den övre delen av magen och som sannolikt kommer från magsäcken eller tolvfingertarmen. Det är alltså inte en sjukdom i sig.
Dyspepsi kallas ibland felaktigt för magkatarr
Det finns inget bra ord för dyspepsi på svenska, men ofta används magkatarr eller gastrit. Orden antyder att det finns en infektion eller inflammation i magsäcken som orsakar besvären, men det stämmer oftast inte.
Många har också IBS
Många som har dyspepsi har ocksåkänslig tarm, så kallad IBS. Symtom på IBS är bland annat att ha ont någonstans i magen och att det blir bättre efter att ha bajsat. En del har ibland dyspepsi och IBS samtidigt, ibland bara det ena eller det andra.
En del sjukdomar har liknande symtom
En del sjukdomar har symtom som påminner om dyspepsi. Du kan då misstolka symtomen som att du har dyspepsi.
Följande sjukdomar har symtom som liknar dyspepsi:
Besvär i matstrupen, då har du oftast även halsbränna och sura uppstötningar.
Hjärtsjukdom.
Sjukdom i lever, galla och bukspottkörtel.
Celiaki, som också kallas för glutenintolerans.
Vad beror dyspepsi på?
Dyspepsi delas in i dessa två grupper, beroende på orsak:
funktionell dyspepsi
organisk dyspepsi.
Funktionell dyspepsi beror på känsligheten i magens nerver
Vid funktionell dyspepsi har nerverna i magsäcken och i tolvfingertarmen en ökad känslighet. Det gör att magsäcken och tolvfingertarmen blir känsligare för att spännas ut av mat. Det är också vanligt att magsäcken rör sig och tömmer sig mer långsamt till tolvfingertarmen. Det är oklart vad som egentligen orsakar funktionell dyspepsi.
Funktionell dyspepsi kallas också för känslig mage. Det är vanligast att ha denna form av dyspepsi.
Läs mer omhur nerverna fungerar.
Stress kan ge mer symtom
Många med funktionell dyspepsi får mer symtom när de är stressade, känner oro eller går igenom kriser. Vidstressär det också vanligt med symtom från andra delar av kroppen, till exempel huvudvärk, yrsel och värk i muskler och leder. Du kan också få dyspepsi om du äter ohälsosamt och oregelbundet.
Organisk dyspepsi beror på sjukdom
Organisk dyspepsi beror på en sjukdom inuti magen eller tolvfingertarmen.Magsårochcancer i magsäckenär sådana sjukdomar, även om de är ovanliga.
Undersökningar och utredningar
Du får börja med att berätta om dina besvär. Din berättelse är viktig för att läkaren ska veta hur du ska undersökas. Här är en lista med frågor som du kan få:
Vilka symtom har du?
Hur länge har du haft dem?
Hur ofta kommer de?
Blir symtomen bättre eller sämre av något, till exempel särskild mat eller dryck?
Har du använt några läkemedel mot symtomen, och hjälpte de?
Använder du några andra läkemedel?
Har du svart eller blodblandad avföring?
Andra undersökningar
Du kan få lämnablodprov. Det kan bland annat visa om du har blodbrist på grund av magsår eller om du har bakterien Helicobacter pylori. Bakterien kan orsaka magsår, men du också kan ha bakterien utan att ha magsår. Läs mer i textenMagsår.
Du kan få göra ett utandningsprov ellerlämna ett avföringsprovför att undersöka om du har Helicobacter pylori.
Undersökning av mag-tarmkanalen
Beroende på hur gammal du är och vad proverna visar kan du behöva fler undersökningar. Du undersöks då medgastroskopi. Med gastroskopi kan läkaren eller sjuksköterskan se insidan av matstrupen, magsäcken och tolvfingertarmen, och även ta vävnadsprover.
Du kan också undersökas med enultraljudsundersökning. Då kan läkaren se om du har en sjukdom i levern, gallan eller i bukspottkörteln.
Du kan eventuellt undersökas även medrektoskopiellerkoloskopiom du även har besvär med avföringen.
Vanligt att läkaren inte hittar orsaken
Undersökningarna kan visa om dyspepsin beror på en sjukdom. Men det är också vanligt att provtagningarna och undersökningarna ser bra ut och att läkaren inte hittar någon orsak till besvären. Besvären kallas då för funktionell dyspepsi.
Behandling
Hur du behandlas beror på vad dyspepsin beror på.
Samtal och kost vid funktionell dyspepsi
Du kan få råd och stöd för att göra förändringar i hur du äter och dricker, om du har funktionell dyspepsi. Läkaren kan också ge råd om vad du kan göra för att lindra besvären.
Du kan få stödsamtal hos en kurator eller psykolog, om du behöver det.
Funktionell dyspepsi lindras lite eller inget av de läkemedel som påverkar magsyran. Däremot kan läkemedlen lindra om du har halsbränna eller sura uppstötningar.
Behandling mot Helicobacter pyroli
Du kan behandlas med antibiotika och läkemedel som minskar saltsyran, beroende på dina besvär, vad undersökningarna visar och på hur gammal du är.
Läs mer i textenMagsår.
Påverka och delta i din vård
Som patient har du enligtpatientlagenmöjlighet att påverka din vård.
Du kan söka vård på vilkenvårdcentral eller öppen specialistmottagning du villi hela landet. Ibland krävs detremisstill den öppna specialiserade vården.
Du ska förstå informationen
För att du ska kunna vara delaktig i din vård och behandling är det viktigt attdu förstår informationen du fårav vårdpersonalen. Ställ frågor om du inte förstår.
Du har möjlighet att få hjälp av entolk om du inte pratar svenska. Du har också möjlighet att få hjälp av entolk om du har en hörselnedsättning.
Mer information
SBU-rapport om dyspepsi
SBU, Statens beredning för medicinsk utvärdering, granskar och utvärderar de metoder som används inom sjukvården. Många av SBU:s rapporter kanhämtas eller beställas via deras webbsplats. Bland annat finns en rapport med titelnDyspepsi och reflux.
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Symtom
När och var ska jag söka vård?
Vad kan jag göra själv?
Vad är dyspepsi?
Vad beror dyspepsi på?
Undersökningar och utredningar
Behandling
Påverka och delta i din vård
Mer information
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.