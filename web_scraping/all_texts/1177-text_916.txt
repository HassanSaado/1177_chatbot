Till sidans huvudinnehåll
Besök 1177.se, logga in för personliga e-tjänster eller ring 1177 för sjukvårdsrådgivning.
Logga inpå 1177.se
Hitta vårdpå 1177.se
Sökpå 1177.se
Meny
Liv & hälsa
Barn & gravid
Olyckor & skador
Sjukdomar & besvär
Undersökning & behandling
Så fungerar vården
Start
Barn & gravid
Att ta hand om barn
Mat och dryck för barn
Barnets mat upp till ett år
Barnets mat upp till ett år
När barnet är ungefär sex månader är det dags att börja ge vanlig mat. Det är bra att börja med väldigt små portioner, en eller några teskedar. Barnet behöver träna på att äta för att vänja sig vid olika smaker och för att lära sig att tugga.
Det är inte svårt att ge bra mat till barn. Men det är några saker som är bra att tänka på när det gäller maten under barnets första år:
De första sex månaderna får barnet tillräckligt med näring genom bröstmjölk eller bröstmjölksersättning. Det kallas också modersmjölksersättning.
Barn behöver få D-droppar från att de är cirka en vecka gamla.
Barnet kan få börja med pyttesmå smakprover vid fyra månaders ålder. Det gäller om hen visar intresse för maten som familjen äter.
Barnet behöver mer näring och energi vid sex månader. Då är det dags att börja med smakportioner. De utökas sedan till riktiga portioner.
Var försiktig med saltet. Det är bra för både vuxna och barn att hålla igen på salt.
Lägg extra fett i maten om den är hemlagad, om det inte redan ingår fett i maträtten. Till exempel en tesked rapsolja per portion
Undvik livsmedel med tillsatt socker. Det är till exempel smaksatt yoghurt, söta drycker, kakor och glass.
Bildspel: Barnets mat upp till ett år
Börja smaka vanlig mat
Barn kan få smaka vanlig mat när de är ungefär ett halvår. Du kan låta barnet pröva olika livsmedel i vilken ordning du vill. Med tiden blir portionerna allt större. Barn som är runt 1 år brukar kunna äta vanlig mat helt och hållet.
Äta ofta
Ett litet barn behöver äta mat ofta och på regelbundna tider. Börja med att ge lite mat, en eller några teskedar i så kallade smakportioner. Öka sedan mängden allteftersom.
Konsistens
Barnets mat kan serveras som puré, mos, eller i mjuka bitar. När barnet är ungefär sex månader går det bra att ge mjuk och plockvänlig mat i små bitar. Du kan till exempel ge små bitar med kokt potatis eller någon grönsak som barnet kan försöka äta själv.
D-droppar och extra fett i maten
Barn behöver få D-droppar tills de är två år. En del barn behöver det ännu längre. Fortsätt att ge D-droppar även när barnet börjat äta vanlig mat. Upp till barnet är två år behövs också lite extra fett i maten, till exempel rapsolja.
Vara med
Det är bra om barnet får vara med och äta tillsammans med andra. Barn kan tidigt vara med och umgås kring mat. Barn behöver se andra äta för att lära sig och inspireras. Små barn behöver stöd när de sitter, till exempel genom att sitta i en barnstol.
Gluten
Gluten finns i sädesslagen vete, korn och råg. Det är bra att låta barnet vänja sig långsamt vid mat som innehåller gluten. Börja medan barnet fortfarande får bröstmjölk eller modersmjölkersättning. Gluten finns i till exempel gröt, välling och bröd.
Kryddor hellre än salt
Barn under ett år ska inte äta vissa livsmedel. Det gäller till exempel spenat och honung. Barnet behöver inte så mycket salt. Du kan i stället smaksätta maten med andra kryddor såsom basilika och vitlök.
Vatten och mjölk
Vatten är den bästa drycken och barnet kan få vatten till måltiderna. Du kan börja ge mjölk i maten från när barnet är sex månader. När barnet närmar sig ett år kan hen börja dricka mjölk och äta mjölkprodukter, som fil och yoghurt. Du bör inte ge dryck som smakar sött, eftersom barnet då vänjer sig vid att känna den smaken.
Fibrer
Barnet behöver fibrer från bland annat grönsaker och frukt. Med tiden behöver barnet även få andra mer fiberrika livsmedel. Från ungefär åtta månaders ålder kan barn till exempel dricka fullkornsvälling.
Undvik mat med tillsatt socker
Det är bra att så länge det är möjligt undvika sötsaker och snacks till små barn. Det är bland annat för att barn annars lär sig känna igen den söta smaken och föredrar den. Ge istället frukt eller bär i den konsistens som barnet tycker om.
Känna och kladda
Att känna och smaka är naturligt för ett litet barn och det är utvecklande att träna på att äta själv. Barnet kan till exempel få små bitar mat att själv plocka med. Barnet behöver också träna på att slicka. Därför är det bra att låta bli att torka rent runt barnets mun alltför ofta.
Maten under barnets första sex månader
Bröstmjölk eller bröstmjölksersättning ger barnet tillräckligt med näring de första sex månaderna. Det är bra att fortsätta att ge bröstmjölk hela första året eller längre. Bröstmjölk är den bästa maten för så små barn då den bland annat minskar risken för infektioner och övervikt. Det går också bra att ge bröstmjölksersättning om du inte kan eller vill ge barnet enbart bröstmjölk.
Från tidigast fyra månaders ålder kan du låta barnet få smaka lite av din mat om hen är intresserad. Du kan ge barnet motsvarande ungefär ett kryddmått med en liten sked eller på fingret.
Barn behöverextra D-vitaminunder sina första år. Rekommendationen är att börja ge D-droppar när barnet är en vecka gammalt.
Smakportioner när barnet är ungefär sex månader
Från sex månader behöver barnet få börja med vanlig mat för att få i sig tillräckligt med näring och energi. Bröstmjölk och bröstmjölksersättning är fortfarande den huvudsakliga maten, men barn behöver även bland annat järn som de har svårt att få tillräckligt av om de inte äter vanlig mat.
Vad är smakportioner?
Att gesmakportionerbetyder att ge små portioner för att vänja barnet vid ny konsistens, nya smaker och annan mat.
Det bästa för små barns magar är kokt mat. Du kan till exempel börja med potatis , grönsaker, palsternacka, majs, morot, blomkål, kött, linser, kyckling, ägg eller fisk, och barngröt. Du kan också ge färsk frukt, till exempel mos av banan, äpple eller päron.
Ge de olika livsmedlen i vilken ordning du vill. Det viktiga är att maten har mjuk konsistens så att barnet inte sätter i halsen.
Låt barnet försöka att äta själv
Låt gärna barnet försöka äta själv tidigt, även om det blir kladd och det mesta hamnar utanför. Det är bra att ge mjuk och plockvänlig mat i små bitar. Du kan till exempel skära bitar av kokt potatis eller någon grönsak som barnet kan försöka äta själv.
Kombinera med bröstmjölk eller ersättning
Det är bra att ge den vanliga maten i anslutning till att du ger bröstmjölk eller ersättning. Rekommendationen från svenska myndigheter är att ge bröstmjölk under barnets första år eller längre om du själv och barnet vill. I slutet av första året har de flesta barn börjat äta vanlig mat vid varje måltid.
Att tänka på när du lagar mat till barnet
Regelbundna måltider på fasta tider gör det lättare för barn att få i sig tillräckligt med energi och näring. Det beror på att barn behöver en viss mängd men inte kan äta så mycket på en gång. Det gör också att barnet känner igen rutinerna vilket ger trygghet.
Barn under två år kan behöva extra fett
Små barn har ett stort energibehov men äter inte så stora portioner. Därför behöver du de första två åren ta i lite extra fett i hemlagad mat. Det är lagom att ta i en tesked fett per portion, två till tre gånger per dag. Det kan vara flytande margarin eller olja, till exempel rapsolja. Den extra mängden fett ska uppgå till max 1 matsked om dagen.
Fullkorn är bra även för barn
Pasta, ris och bröd med fullkorn innehåller mycket mer vitaminer och mineraler än vita sorter av dessa livsmedel. Därför är det bra om barnet lär sig att tycka om produkter med fullkorn redan från början.
Gröt och välling
Gröt och välling är bra mat till frukost och mellanmål till små barn. Servera gärna gröten utan mjölk till en början. Välling kan du börja ge i små smakportioner från sex månader.
Barngröt och välling som du köper färdig eller som pulver, innehåller bland annat extra järn. För barn under ett år är det bra med berikad pulvergröt, eftersom den ger mer vitaminer och mineraler än hemlagad gröt. Pulvergröt är bland annat rik på järn, som små barn kan ha svårt att få tillräckligt av. Samtidigt kan det vara bra om barnet ibland får hemlagad gröt, för att vänja sig vid smaken och konsistensen.
Mjölk, mjölkprodukter och dryck för barn
Du kan börja med mjölk som smakportioner från det att barnet är sex månader. Du kan också börja ta i mjölk i barnets mat, till exempel för att göra sås. Men du bör vänta med större mängder mjölk, fil och yoghurt tills barnet är cirka ett år gammalt. Barn som får stora mängder mjölk äter ofta mindre av annan mat som de behöver för att bland annat få i sig tillräckligt med järn.
Barnet behöver inte dricka något annat till maten i samband med att barnet får vanlig mat, om du ger bröstmjölk eller modersmjölksersättning.  Barnet får i sig tillräckligt med vätska genom bröstmjölken.
Du kan börja ge vatten till måltiden när barnet äter lite större portioner och inte längre får bröstmjölk eller ersättning. Barnet ska inte dricka sötade drycker.
Vegetarisk mat för barn
Du kan ge barnet så kallad lakto-ovo-vegetarisk mat, som är vegetarisk mat där även mjölkprodukter och ägg ingår. Du behöver se till att barnet får andra livsmedel som är rika på proteiner och järn om du utesluter kött och fisk. Du kan till exempel ge bönor, linser, ärtor och sojaprodukter. Färdig barnvälling och barngröt är berikad med bland annat järn och är bra näringskälla om barnet äter vegetarisk mat. Livsmedelsverket har råd omvegetarisk mat för barn.
Livsmedelsverket har råd omvegansk mat för barn.
Kontakta BVC för råd och tips om vegetarisk och vegansk barnmat.
Läs mer omvegetarisk mat.
Att börja ge gluten
Proteinetglutenfinns i till exempel gröt, välling, pasta och bröd. Mat som innehåller gluten behöver först ges som smakportioner, det gäller även välling, så att barnet får vänja sig långsamt. Om du ger bröstmjölk eller ersättning är det bra att fortsätta göra det medan du börjar ge smakportioner som innehåller gluten.
Barn kan få besvär med magen när de börjar äta vanlig mat
När barn börjar äta vanlig mat är det vanligt att avföringen ändras i en övergångsperiod, den kan bli hårdare eller lösare. En del barn får mer besvär med magen än andra. Kontakta BVC eller en barnläkare om barnet får diarré eller blir förstoppad.Läs om diarré hos barn.
Mat som barn under ett år ska undvika
Barn kan äta det mesta som vuxna äter, men följande livsmedel är bra att undvika helt eller delvis tills barnet har fyllt ett år:
Var försiktig med salttill barn under ett år. Att hålla igen på salt är bra både för barn och vuxna. Det är därför bra att inte vänja barn vid salt mat.
Grön eller skadad potatis.Det kan göra att barnet får besvär med magen. Dessutom bör du alltid skala potatis som ges till spädbarn, även färskpotatis.
Hårdstekt och rökt mat.Ta bort stekskorpan på panerat kött eller fisk eller skinnet på grillad kyckling.
Grönsaker som innehåller nitrat.Till exempel spenat, ruccola, mangold och bladselleri. Rödbetsjuice innehåller också mycket nitrat och därför bör du inte ge det till barn under ett år.
Honung.Det kan innehålla sporer av en bakterie som i spädbarnets tarm kan bilda ett gift.
Hela nötter, mandel, vindruvor och jordnötter.Dessa livsmedel kan fastna i halsen. Om du vill ge det bör det vara mosat eller i mycket små bitar.
Vissa fiskar innehåller miljögifter. Därför ska barn inte äta dem oftare än högst två till tre gånger per år, viss fisk inte oftare än en gång i veckan.
Rå och halvrå mat.Till exempel kyckling eller köttfärs som inte är helt genomkokt eller genomstekt.
Opastöriserad mjölk och färskost gjord på opastöriserad mjölk. Det kan innehålla farliga bakterier som ger svår diarré. Opastöriserad mjölk får inte säljas i affärer men kan fås på bondgårdar.
Livsmedel som är söta eller innehåller tillsatt socker, till exempel smaksatt fil, saft, läsk, kakor och glass.
Risdrycker och riskakorkan innehålla relativt mycket arsenik.
Kontrollera vattnets kvalitet om du tar vatten från egen brunn, så att vattnet inte har för hög halt av ämnen som kan vara skadliga för barnet eller innehåller bakterier som kan ge diarré. Skadliga ämnen kan till exempel vara nitrat, nitrit, arsenik, mangan eller fluorid. Kontakta kommunen för att få veta hur kontrollen görs.
Läs mer:Livsmedelsverkets råd om vad barn under ett år ska undvika.
Undvik livsmedel med tillsatt socker
Ge helst inte barnet sötade livsmedel under det första året. Mycket söta livsmedel ökar risken för att barnet ska få hål i tänderna och att de när de blir äldre fortsätter att äta sockerrik mat och då kan få övervikt eller fetma. Livsmedel som innehåller mycket tillsatt socker är kräm, läsk, saft, godis, glass, kex, kakor, smaksatt fil och yoghurt, sötade drycker och frukostflingor.
Du kan ge livsmedel som är naturligt söta som bär eller frukt om du vill ge barnet något sött. Du kan ha bär eller frukt i naturell yoghurt i stället för att ge smaksatt yoghurt.
Variation för att undvika skadliga ämnen
Mat kan innehålla skadliga ämnen, till exempel mineraler och tungmetaller, i varierande mängd. Både vuxna och barn bör därför äta varierat, äta olika sorters mat och variera mellan olika märken. Äter du alltid samma produkt och just den råkar ha hög halt av något ämne kan du riskera att få i dig så höga mängder att det kan vara skadligt på lång sikt. Kontakta BVC för att få mer information och råd för barnet.
Om barnet reagerar på någon mat
Kontakta BVC om barnet reagerar på någon viss mat. Du bör inte själv försöka utreda om ett barn är överkänsligt mot något.
Att barnet reagerar behöver inte betyda att hen är allergisk mot något. Små barn kan bli röda eller få utslag runt munnen, bli röda i stjärten eller få besvär med magen utan att det beror på att de är allergiska eller överkänsliga.
Den vanligaste allergin hos små barn är allergi mot proteiner i ägg och mjölk. Denna allergi växer vanligtvis bort och många barn som tidigare varit allergiska kan tåla ägg och mjölk när de är runt 4 år.
Undvik kosttillskott för barn
Barn som äter varierad mat behöver inga kosttillskott förutom D-droppar. Små barn kan få för mycket av vissa näringsämnen exempelvis vitaminer om de får extra tillskott, vilket kan vara skadligt. Ge därför inte andra tillskott än D-droppar till barn utan att rådgöra med BVC först.
Mer på 1177.se
Diarré hos barn
Hicka, rapningar och kräkningar hos små barn
Förstoppning hos barn
Läs mer om barn och mat hos Livsmedelsverket
Livsmedelsverket - Kostråd och matvanor, spädbarn
Tipsa & dela artikeln
Dela på facebook
Dela på twitter
Dela via mejl
Skriv ut sidan
Hitta på sidan
Maten under barnets första sex månader
Smakportioner när barnet är ungefär sex månader
Att tänka på när du lagar mat till barnet
Mat som barn under ett år ska undvika
1177
–tryggt om din hälsa och vård
På 1177.se får du råd om hälsa och information om sjukdomar och vilka mottagningar du kan kontakta. Logga in för att läsa din journal och göra dina vårdärenden. Ring telefonnummer 1177 för sjukvårdsrådgivning dygnet runt.1177 ger dig råd när du vill må bättre.
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Other Languages
Lätt svenska
Om 1177
E-tjänster
Aktuellt
Kontakt
Press
Digital tillgänglighet
Behandling av personuppgifter
Hantering av kakor
Inställningar för kakor
1177 – en tjänst frånInera.